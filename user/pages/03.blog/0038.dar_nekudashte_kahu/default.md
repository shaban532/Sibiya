---
title: در نکوداشت کاهو
metadata: 
    description: سایت کاهو پرسش و پاسخ  کمیته ملی المپیاد کامپیوتر
progress_bar: 1
pdate: شنبه ۱۹ اسفند ۱۴۰۲
author: Sibiāā
taxonomy:
    tag: [ المپیاد , کامپیوتر   ]
---
![ لوگوی کاهو وبگاه پرسش و پاسخ المپیاد کامپیوتر ](kahu.webp?classes=center)
<div class="align-center">
</div>
<div class="align-left" dir="ltr" >
<blockquote>
Konkuri is an international word too!
</blockquote>
</div>
</br>
در دوره تابستانه خیلی از بچه‌ها از قبل یکدیگر را می‌شناختند. حالا به واسطهٔ مدرسهٔ مشترک یا هر چیز دیگر.
من یکی از همان‌هایی بودم که کسی مرا نمی‌شناخت؛ به واسطهٔ مدرسهٔ غیر مشترک یا نمی‌دانم شاید هم چیز دیگر. 

اولین روز دورهٔ تابستانه کنار حمیدرضا نشستم. حمیدرضا با لبخند پرسید:

> خودت رو نمی‌خواهی معرفی کنی؟

<!---->

> کنکوری‌ام!

بعد از چند لحظه‌ای سکوت رو کرد به من:

> یعنی چی؟ قبول نشدی و همین طوری پاشدی اومدی؟

<!---->

> نه! کنکوریِ کاهو‌اَم!

از شوک ناشی از روبرو شدن با کسی که قبول‌نشده آمده اینجا خارج شد. خندید:

> نمی‌دونی چه‌قدر دوست داشتیم بدونیم که کنکوری کیه!

تا آخر دوره هر بار که کسی می‌فهمید من کنکوری‌اَم، کلی ذوق می‌کرد از پی‌بردن به راز کنکوری!

دهم خرداد ۱۳۹۳ بود که 
[خبر افتتاح سایت کاهو](https://inoi.ir/1393/03/10/%d8%a7%d9%81%d8%aa%d8%aa%d8%a7%d8%ad-%d8%b3%d8%a7%db%8c%d8%aa-%da%a9%d8%a7%d9%87%d9%88/)
 در وبگاه کمیته ملی المپیاد کامپیوتر منتشر شد.

کاهو یک بستر پرسش و پاسخ المپیاد کامپیوتر بود که به همت کمیته ملی المپیاد کامپیوتر ( شما بخوانید تعدادی از علاقه‌مندان!) ایجاد شد.


کاهو بی‌شک یکی از بهترین تجربهٔ های من در دنیای اینترنت است. من وقتی وارد دورهٔ تابستانی شدم تقریباً همه را می‌شناختم. و این شناختن همه به واسطهٔ کاهو بود. ما با کاهو می‌خوابیدیم. با کاهو بیدار می‌شدیم. ما با کاهو نفس می‌کشیدیم. 

حالا اما پس از نزدیک به ده سال از افتتاح کاهو، کاهو بیش از آنکه وبگاهی باشد برای پرسش و پاسخ، محلی است که گاهی شاید رهگذری حین عبور از آن فاتحه‌ای برای فسیل‌شدگان آن بخواند.

می‌گویند وقتی جماعتی به نماز ایستاده‌اند، مصلحت اقتضا می‌کند ترک اقامهٔ جماعت دیگر را. چه معنی می‌دهد جماعتی دیگر اقامه کردن؟ خودخواهی؟ یا نمی‌دانم شاید چیز دیگر!

خوب خاطرم هست که همان سال‌ها وقتی عده‌ای شروع کردند به ساخت گروه و کانال و ... به چند تایی از آنها نامه‌ نوشتم که عیبی ندارد یک صفحه داشته باشید برای معرفی خودتان و تبلیغ کارهایتان اما این بچه‌ها را به این بهانه که ما سؤال طرح می‌کنیم و شما جواب بدهید یا شما سؤال بپرسید و باز هم خودتان جواب بدهید نکشانید دور خودتان. وقتی کاهو هست چه لزومی دارد گروه تشکیل دادن؟ کاهو که یک وبگاه شخصی نیست که بگویید آنها ساخته‌اند، ما هم می‌سازیم تا رقابت کنیم. هدف از ایجاد کاهو قطعاً اقتصادی نبوده است.

همهٔ‌شان هم جواب سر بالا دادند چون خوب می‌دانستند که تنها چیزی که برایشان اهمیت دارد مشتری بیشتر است ...

حالا اگرچه کاهو سرشار از سؤال و جواب‌های آموزنده است اما رسالت کاهو نه فقط جمع کردن مجموعه‌ای از سؤال و جواب‌ها است که اگر چنین بود چه بسیار بودند کتاب‌هایی که این رسالت را به نحوی شایسته‌تر به انجام رسانده‌اند.

پویایی کاهو  بی‌شک موجی از انگیزه و نشاط را در دانش‌آموزان ایجاد می‌کند که هیچ قابل مقایسه با سؤال‌ و جواب‌هایی نیست که سال‌ها از آنها می‌گذرد.

شاید این مسئله برای دانش‌آموزان مدارس برتر و آن هم به ویژه در شهر تهران اهمیت کمتری داشته باشد؛ که در مدرسه فضایی را دارند که انگیزه و نشاط کافی را در آنان ایجاد کند. اما مطمئناً پویایی کاهو برای ساکنین شهرستان‌هایی که به امکانات کمتری دسترسی دارند خیلی می‌تواند مفید باشد.

همین حالا با این که سال‌هاست که میانه‌ای با المپیاد ندارم، وقتی می‌بینم همین چند نفری را که به کاهو سر می‌زنند، سر ذوق می‌آیم و کیفم کوک می‌شود. کلی انرژی می‌گیرم از دیدن دوستان کوچولویی(!) که سال‌ها پیش  روی میز و نیمکتی می‌نشستم که حالا آنها می‌نشینند.

> اگر حالا که این نوشته را می‌خوانی یک المپیادی هستی، قدر این روزهای زیبایت را بدان و با کاهو دوست باش! (×ـ×)

چند مدتی است که فراغتی دست داد که بتوانم بیشتر به کاهو سر بزنم. خیلی خیلی امیدوارم که این فراغت از دست نرود. 

و در آخر دوست دارم با صدای بلند فریاد بکشم:

> زنده باد کاهو!