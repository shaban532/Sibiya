---
title: خداحافظ صابر
metadata:
    description:  صابر راستی کردار دوست داشتنی خالق فونت وزیر-متن بعد از مدت‌ها سختی به دلیل بیماری سرطان درگذشت.
progress_bar: 1
pdate: سه شنبه ۳۰ آبان ۱۴۰۲    
taxonomy:
    tag: [ هنر , گرافیک , فونت ]
structure: BlogPosting
datePublished: 2023-11-21T08:00:00+03:30
---
![تلگرام صابر راستی کردار](saber.webp?classes=center&loading=lazy)

> زندگی چگونه می‌گذرد؟
بسیار دشوار! من ۳۶ سالمه. دچار معلولیت حرکتی ‌شده‌ام تا جایی که امکان استفاده از توالت ایرانی ندارم و تنها با دو عصا می‌توانم راه بروم. تقریبا همیشه یک گوشه از خانه افتاده‌ام. نمی‌توانم کاری انجام دهم. درد و رنج و خستگی ... اغلب بر دوشم سنگینی می‌کند. از حالت تهوع گرفته تا سرگیجه و بی‌حالی و ... حتی برای خواب و درد لگنم باید آرام‌بخش بخورم. لگن چپم تقریبا نابود شده. جراح تومور استخوانی می گفت باید بری تهران پروتز کنند تازه اگر دکتری قبول کنه. تهران هم داستانه. به ویژه اجاره یا ... خبری از کسب درآمد نیست. هزینه‌ها بالاست. بسیاری زحماتم به دوش پدر و مادر سالمندم است. هزینه استخدام پرستار هم که نگو. عملا نشدنیه. بیمه هم تنها عمده هزینه دارو و درمان رو پوشش میده. چیزی به پایان عمرم نمانده (شاید یک سال). نمی‌دانم چگونه ایده‌هایم رو عملی کنم اما تلاشم رو می‌کنم...

میلاد که وارد خانه شد بعد از چند کلمه احوال پرسی گفت:

> یه خبر بد دارم

من و مامان بهت زده نگاهش می‌کنیم. منتظر هستیم که بگه چی شده. رو به مامان می‌کنه:

> برای تو شاید مهم نباشه ولی مهران!

بیشتر نگران می‌شوم. منتظر هستم که بگوید چه شده.

> صابر راستی کردار فوت کرد! سرطان داشت انگار. هفتهٔ پیش بود. فردا یا پس فردای روزی که تو رفتی پادگان.

سرم را می‌کنم زیر پتو و شروع می‌کنم گریه کردن. دیگر نمی‌فهمم که مامان چه می‌گوید.

این روزها حتی از صمیمی‌ترین دوستانم هم خیلی کم خبر دارم. طبیعی است که از صابر راستی‌کردار و مریضی‌اش هم خبری نداشتم. نقل قول ابتدای این نوشته را صابر در ۱۵ اردیبهشت در
[تارنگار شخصی‌اش](https://rastikerdar.blog.ir/1402/02/15/زندگی-با-سرطان)
منتشر کرده بود.

نوشته را که می‌بینم حالم بهتر می‌شود. با خودم فکر می‌کنم:

> راحت شد!

ولی باز هم قانع نمی‌شوم. صابر خیلی دوست داشتنی بود و خیلی زحمت کشید. خیلی خیلی! صابر خالق فونت وزیرمتن بود:

> پروژه وزیرمتن یک خانواده تایپ‌فیس فارسی-عربی با ۹ وزن است که در سال ۱۳۹۴ با نام «وزیر» آغاز شد و در طول این سال‌ها طراحی و توسعه آن ادامه یافت. فونت وزیرمتن شکلی ساده و روان دارد و می‌توان از آن در اغلب زمینه‌ها استفاده کرد. برای حروف لاتین از فونت Roboto استفاده شده است. این یک نرم افزار آزاد و متن‌باز است.

من Sibiya.ir را با وزیر متن ساخته بودم و به احترام صابر راستی کردار، فونتِ Sibiya.ir تا همیشه وزیرمتن خواهد ماند.

اگرچه به دلیل ماهیت آزاد و متن‌باز وزیرمتن توسعه این فونت باز هم ادامه پیدا خواهد ولی دلمان برای صابر خیلی تنگ خواهد شد.

خدا بیامرزدش!

[وزیرمتن  در گیت هاب صابر راستی کردار](https://rastikerdar.github.io/vazirmatn/)
