---
title: رزبری پای
metadata: 
    description: 
progress_bar: 1
pdate: یکشنبه ۲۹ بهمن ۱۴۰۲
edate: یکشنبه  ۲۹ بهمن ۱۴۰۲    
author: Sibiāā
taxonomy: 
    tag: [  ]
---
![ رزبری پای ۵ ](raspberry-pi-5.webp?classes=center&loading=lazy)
<div class="align-center">
</div>


به مناسب حضور رزبری پای ۵ در ایران تصمیم گرفتم تجربه حضور چند سالهٔ رزبری پای ۴ در خانهٔ‌مان را این‌جا بنویسم.

مدتی (درست خاطرم نیست، شاید یک سال یا کمی بیشتر) بود که رزبری پای ۴ تولید نمی‌شد. برای همین قیمت‌های جهانی این محصول بالا رفته بود. در ایران که فکرش را نکنید. همان مدل ۴ گیگابایتی را در حدود ۵ برابر قیمتی که من خریده بودم می‌فروختند. برای همین نوشتن در مورد رزبری پای ۴ خیلی معقول نمی‌نمود.

اما حالا چند ماه پس از معرفی رزبری پای ۵، نسخهٔ رم ۸ گیگابایتی این محصول در همین ایران خودمان با قیمتی در حدود ۷ میلیون تومان فروخته می‌شود که قیمت مناسبی است. نمی‌خواهم ادعا کنم این قیمت ایده‌آل است اما حداقل در حدی است که بشود درباره‌اش فکر کرد.

### رزبری پای چیست؟!

یک کامپیوتر کوچک!

### حالا این کامپیوتر کوچک به چه کاری می‌آید؟
#### ۱- هوشمند سازی تلویزیون
ما در خانه یک تلویزیون ال ای دی سونی داریم. با اتصال کابل آنتن به این تلویزیون می‌شود کانال‌های صدا و سیمای جمهوری اسلامی ایران را دریافت و تماشا کرد. هم‌چنین با اتصال حافظه یو اس بی به تلویزیون می‌توان فیلم‌، موسیقی و عکس‌های دلخواه را تماشا کرد. من حتی می‌توانم از طریق dlna فیلم‌های گوشی و یا لب‌تابم را بدون اتصال کابلی روی تلویزیون تماشا کنم. علاوه برا این تلویزیون ما حتی به اینترنت هم متصل می‌شود! با این حال همیشه در استفاده از این تلویزیون با مشکل مواجه‌ام:

- سال‌هاست که آنتن پشت‌بام‌مان خراب است. کافی است آسمان قطره‌ای بگرید که تلویزیون‌مان قطع شود! اگرچه یک آنتن پلمب در کمدمان داریم اما کسی نصبش را گردن نمی‌گیرد! 
- گیرم آنتن را درست کردیم. سریال‌های از دست رفته را چه کار کنم؟ من خودم نگاه نمی‌کنم. اما مجبور می‌شوم درست همان موقعی که باید کار انجام بدهم، لب‌تابم را در اختیار مادر بگذارم تا قسمت فوت شده را تماشا کند! به صفحه گوشی قانع نمی‌شود! در لب تاب هم که تماشا می‌کند همواره حس می‌کند صفحه بی‌اندازه کوچک است!
- از داخل حافظه یو اس بی و یا اتصال بی‌سیم هم که بخواهم فیلم تماشا کنم با مشکل مواجه می‌شوم: تلویزیون‌مان از زیرنویس فارسی پشتیبانی نمی‌کند!

تلویزیون‌مان از این اندرویدی‌ها نیست. قدیمی است. اما دوستان و آشنایانی که هزینه‌ کرده‌اند و یک اندروید تی وی جدید خریده‌اند هم با مشکلات زیادی مواجه هستند:
- بیشتر اپلیکیشن‌ها کار نمی‌کند: یا از داخل فیلتر کرده‌اند یا از بیرون تحریم!
- اگرچه اندرویدی هستند اما به شدت محدود هستند، خیلی از کارها را نمی‌توان با آنها انجام داد!

#### ۲- کامپیوتر شخصی

رزبری پای ۴ اگر چه در مقایسه با یک کامپیوتر یا لب‌تاب امروزی ضعیف‌تر است اما با این حال توان اجرای بسیاری از کارهای روزمره را دارد:
- نصب یک مرورگر وب و استفاده از اینترنت!
- پخش موسیقی، ویدیو و عکس!
- برنامه نویسی و طراحی وب
- نقاشی دیجیتال، ویرایش عکس و ...

من مدت‌هاست که از رزبری پای‌ام علاوه بر هوشمند سازی تلویزیون به عنوان کامپیوتر شخصی‌ام نیز استفاده می‌کنم. تا به حال با هیچ مشکل غیر قابل حلی مواجه نشده‌ام.


#### ۳- سرور خانگی!
هزینه خرید و اجاره سرور بسیار بالاست و همچنین روشن نگهداشتن دائمی یک کامپیوتر به دلیل مصرف بالای برق و همچنین استهلاک بالا به صرفه نیست. با خرید یک آی پی ثابت از ارائه دهنده سرویس اینترنت می‌توانم از رزبری پای به عنوان یک سرور تقریباً-دائمی استفاده کنم! می‌گویم تقریباً-دائمی چون یو پی اس و برق و باطری اضظراری ندارم. 

#### ۴- ایده‌های جدید و خلاقانه!
یک سری ملحقاتی برای رزبری پای عرضه می‌شوند، با خریدن آنها و کمی فعال و خلاق بودن می‌توانید کارهای جالبی انجام دهید! توضیح بیشتر نمی‌دهم ...


### رزبری پای از چه سیستم عاملی استفاده می کند؟

رزبری پای ۴ و ۵ از یک پردازنده ۶۴ بیتی ARM استفاده می‌کنند. روی آن می‌توانید اندروید، ویندوز، توزیع‌های متنوع لینوکس و خیلی از سیستم‌عامل‌های دیگر ( چی مثلاً؟! ) را نصب کنید!

در یک نوشتهٔ دیگر خواهم نوشت که چرا باید از ویندوز استفاده نکنیم! حدود ده سال است که از ویندوز استفاده نمی‌کنم.

به جز چند تجربهٔ کوتاه مدت چند روزه، در تمام طول این چند سال از توزیع لینوکسی رزبری پای که بنیاد رزبری پای برای همین کامپیوترهای کوچک رزبری پای توسعه داده است استفاده کرده‌ام. حالا هم این نوشته را با همین سیستم می‌نویستم و از همین جا منتشر می‌کنم...

![ تصویری از محیط کار من در رزبری پای ](ss.png?classes=center)

### حرف آخر

استفاده از رزبری پای همراه با یک توزیع لینوکسی به مراتب پر دردسرتر از کارکردن با یک گوشی یا تلویزیون اندرویدی است. با این حال امکانات و اختیارات فراوانی که به شما ارائه می‌دهد و همچنین قیمت مناسبی که دارد دلیل مناسبی برای خرید و استفاده از آن است.

اگر تصمیم گرفتید که یک رزبری پای بخرید، یادتان نرود که با خریدن یک رزبری پای فقط یک برد خالی به شما تحویل می‌دهند. برای استفاده از آن لازم است که یک حافظه، کیبورد، موس، آداپتور برق، کابل اتصال با مانیتور یا تلویزیون و همچنین یک مانیتور در صورتی که تصمیم دارید از تلویزیون استفاده نکنید هم تهیه کنید!
