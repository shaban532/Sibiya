---
title: کافیه دیگه؛ در ستایش uBlock Origin
metadata: 
    description: استفاده بی‌رویه بعضی از سایت‌های ایرانی از تبلیغات یکتانت و استفاده از افزونه‌های مسدود کننده adblock plus و uBlock Origin
progress_bar: 1
pdate: چهارشنبه ۱۵ فروردین ۱۴۰۳
taxonomy:
    tag: [  ]
published: 1
structure: BlogPosting
datePublished: 2024-04-03T23:15:00+03:30
---
![ افزونه‌های مسدود کنند تبلیغات ](block.webp?classes=center&loading=lazy)
<div class="align-center">
</div>
در شرایطی که حداقل بنا بر ظاهر ماجرا، **من و تو** از بی‌پولی تعطیل می‌کند و **بی‌بی‌سی فارسی** عذر **بهزاد بلور** را می‌خواهد خیلی طبیعی است که سایت‌های ایرانی هم دست به دامان **یکتانت** بشوند بلکه از شدت فقر از گرسنگی نمیرند!

درآمد زایی از تبلیغات عیبی ندارد. **تلگرام** و **یوتیوب** (بخوانید **گوگل**) و ... هم تبلیغات دارد اما استفادهٔ همزمان از همهٔ انواع تبلیغاتی که **یکتانت** ارائه می‌دهد توهین به شعور مخاطب است. گاهی حجم محتوای اصلی سایت کمتر می‌شود از تبلیغاتی که از **یکتانت** نشان می‌دهند.

شاید کسی بگوید سایت خودشان است و خودشان تصمیم می‌گیرند تبلیغ نشان بدهند و اگر نشان می‌دهند چگونه نشان می‌دهند. اگر کسی دوست ندارد استفاده نکند. 

اما این نگاه غلط است چرا که من نخواسته‌ام از آنها استفاده کنم که آنها خودشان را به زور به من غالب کرده‌اند. از تمام روش‌های موجود بهره‌ برده‌اند در جست و جو ها سر و کله‌ٔ‌شان پیدا شود و کاربر از همه جا بی‌خبر هم روی لینکشان کلیک کند. احمقانه است وقتی که من موضوعی را در گوگل جستجو می‌کنم یکی یکی سایت‌ها را چک کنم و وارسی کنم کدام یکی تبلیغ کمتری نشان می‌دهد.

من هم در عوض از مسدود کننده‌ها استفاده می‌کنم! مسدود کننده‌ها افزونه‌هایی هستند که جلوی تبلیغات و خیلی از چیزهای دیگر (مثلاً چی؟!) را می‌گیرند.

یکی از این افزونه‌ها که مدت‌ها از آن استفاده می‌کنم و خیلی خوب جلوی بسیاری از تبلیغات را می‌گیرد 
[**uBlock Origin**](https://ublockorigin.com/)
است که یک افزونهٔ رایگان و منبع باز است که روی کروم، کرومیوم، فایرفاکس، اپرا و مایکروسافت اج نصب می‌شود و تبلیغات مزاحم را مسدود می‌کند. حتی اگر تبلیغی را مسدود نکرد می‌توانید با راست کلیک روی آن و انتخاب 
block element
آن را مسدود کنید. نکتهٔ مثبت این است که این افزونه به طور پیش فرض تبلیغات **یکتانت** را مسدود می‌کند که اگر فقط همین یکی را هم انجام می‌داد برایم کافی بود.

ایدهٔ نوشتن این نوشته از آن جایی آمد که متوجه شدم دو افزونه پر طرفدار دیگر یعنی 
[**AdBlock**](https://getadblock.com/)
و
[**Adblock Plus**](https://adblockplus.org/)
تبلیغات یکتانت را مسدود نمی‌کنند! همان 
**uBlock Origin**
به قدری خوب کار می‌کند که کسی نخواهد از آنها استفاده کند ولی در هر صورت
برای 
**Adblock Plus**
در بخش تنظیمات تیک 

Block additional tracking

را بزنید تا تبلیغات یکتانت مسدود شوند.

 برای 
**AdBlock**
اما انگار راه سرراستی وجود ندارد. 


باید اعتراف کنم حین نوشتن کنجکاو شدم بدانم یکتانت چه مقدار پول می‌دهد که همه جا را گرفته است برای همین منظور سعی کردم یک حساب کاربری بسازم. وقتی پست الکترونیکم را وارد کردم متوجه شدم که پیشتر یکی ساخته‌ام. هر چه فکر کردم یادم نیامد. وقتی وارد شدم متوجه شدم که شمارهٔ همراهم، شمارهٔ موبایل پدرم است. این یعنی حدود ۱۵ سال پیش من هم به فکر استفاده از یکتانت افتاده بودم. وقتی که هنوز موبایل نداشتم. دست آخر هم نفهمیدم چه قدر پول می‌دهد!

من برای دیدن ویدیوهای **یوتیوب** از تلفن همراهم استفاده می‌کنم برای همین هم واقعاً نمی‌دانم که 
**uBlock Origin**
 در حذف ویدیوهای تبلیغاتی **یوتیوب** مؤثر عمل می‌کند یا نه؟ اما 
[اینجا](https://allaboutcookies.org/ublock-origin-review#:~:text=Adblock%20Plus%20and%20uBlock%20Origin,CPU%20memory%20to%20run%20effectively.) نوشته که جلوی تبلیغات **یوتیوب** را می‌گیرد. خودتان امتحان کنید.

اگر می‌خواهید 
**uBlock Origin**
را روی مرورگرتان نصب کنید از لینک‌های زیر استفاده کنید:

- [کروم، کرومیوم](https://chrome.google.com/webstore/detail/ublock-origin/cjpalhdlnbpafiamejdnhcphjbkeiagm)
- [فایرفاکس](https://addons.mozilla.org/en-US/firefox/addon/ublock-origin/)
- [مایکروسافت اج](https://microsoftedge.microsoft.com/addons/detail/ublock-origin/odfafepnkmbhccpbejgmiehpchacaeak)
- [اپرا](https://addons.opera.com/en/extensions/details/ublock/)

حواستان باشد این افزونه‌ها روی تلفن همراه نصب نمی‌شوند!

برای مسدود کردن تبلیغات در **اندروید** می‌توانید از اپلیکیشن 
[**AdAway**](https://adaway.org/)
استفاده کنید. این اپلیکیشن در دو حالت روت و غیر روت تبلیغات را مسدود می‌کند. در حالت غیر روت 
**AdAway**
با ساخت یک کانکشن 
VPN
فهرستی از سایت‌های تبلیغات را مسدود می‌کند. این باعث می‌شود که شما برای محو کردن تبلیغات مجبور باشید همیشه 
**AdAway**
را مثل یک 
VPN
روشن نگه دارید. به علاوه نتوانید از
**AdAway**
و یک فی-ل-تر شکن همزمان استفاده کنید. این مشکل حتی برای گوشی‌های روت شده هم که نیازی به فعال بودن وی‌پی‌ان ندارند وجود دارد. دقت کنید که 
**AdAway**
  دامنه‌های فهرست شده (
**AdAway**
فهرستی از دامنه‌های ارائه دهنده تبلیغات را به طور پیش‌فرض در خود دارد و شما می‌توانید دامنه‌های دلخواه را به آن اضافه کنید.)
 را به یک آی‌پی غیر واقعی می‌فرستد  پس تأثیری در رفع فی-ل-ترینگ نخواهد داشت. به علاوه به طور پیش‌فرض تبلیغات **یکتانت** را مسدود نمی‌کند و باید آن را دستی اضافه کنید.

**AdAway** 
را می‌توانید از 
[F-Droid](https://f-droid.org/packages/org.adaway/)
نصب کنید و یا فایل
apk
آن را از
[سایت سازنده](https://app.adaway.org/adaway.apk)
دانلود کنید.

از آینده اطلاعی ندارم. اما حداقل امروز 
**Sibiya.ir**
هیچ تبلیغی نشان نمی‌دهد. با این حال بعضی از این مسدود کننده‌های شما جلوی فعالیت ترکرها (ردیاب‌ها)ی 
**Sibiya.ir**
را می‌گیرند. فدای سرتان! با خیال راحت استفاده کنید ...
