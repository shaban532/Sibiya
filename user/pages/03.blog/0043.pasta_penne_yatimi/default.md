---
title: پاستا پنه با سس آلفرودی یتیمی
metadata: 
    description: طرز تهیه ساده‌ترین پاستا پنه با سس آلفردو خیلی ساده با کمترین وسایل
progress_bar: 1
pdate: شنبه ۲۶ اسفند ۱۴۰۲
taxonomy:
    tag: [ , غذا ]
published: 0
structure: BlogPosting
datePublished: 2024-03-16T13:15:46+03:30
---
![ هاست ](parspack.webp?classes=center&loading=lazy)
<div class="align-center">
</div>

اولین غذایی که هر بچه‌ای پختنش را یاد می‌گیرد نیمرو است.

دبیرستانی که بودم، مدتی مجبور بودم برای خودم غذا بپزم:

در یک ماهی‌تابه قارچ را تفت می‌دادم. کمی رب اضافه می‌کردم و بعد هم دو عدد تخم‌مرغ زبان‌بسته را می‌شکستم توی ماهی‌تابه‌.

آنقدری تخم‌مرغ و قارچ خورده بودم که شبیه تخم‌مرغ و قارچ شده بودم.

در سربازی هم آنقدری نودل خوردم که نگو و نپرس. هر بار که می‌آمدم مرخصی یک کارتن نودل می‌خریدم و با خودم می‌بردم! همه می‌گفتند که ضرر دارد ولی چاره‌ای نبود. حجم غذایمان کم بود و عمدهٔ بچه‌ها رو می‌آوردند به کیک و کلوچه و من در این شرایط نودل را به کیک و کلوچه ترجیح داده بودم.

حالا دوباره گاهی مجبورم که غذا بپزم. غذا پختن را که به برادرم واگذارم، شب باید سوسیس بخوریم: سوسیس تخم مرغ، سوسیس سیب‌زمینی، بندری و ...

بس باید خودم دست به کار بشوم. باید به دنبال غذایی باشم که هم طعم خوبی داشته باشد و هم ساده و سریع آماده بشود. مواد اولیه زیادی هم نخواهد که دردسر خرید نداشته باشم.

مدتی است که با پاستا پنه با سس آلفردو آشنا شده‌ام. البته که آنچه من می‌پزم با آنچه که باید باشد خیلی متفاوت است. ولی کار راه انداز است. شکممان را سیر می‌کند و طعم قابل قبولی هم دارد. کسی هم اگر بپرسد چه خورده‌ای با کلی ناز و ادا جواب می‌دهم:

> پاستا پنه با سس آلفردو

برای پختن این پاستای یتیمی به چه مواد اولیه‌ای احتیاج دارم؟ (پاستای حاصل از این مواد اولیه را دو نفره می‌خوریم.)

- پاستا پنه : نصف بسته
- کره ۵۰ گرمی : نصف بسته
- خامه ۱۰۰ گرمی : نصف بسته
- شیر : ۱ استکان
- آرد : یک قاشق غذاخوری
- عصاره الیت : ۱ عدد

چه جوری درست می‌کنم؟

1. پاستا را به اندازهٔ کافی می‌پزم و آبکش می‌کنم. (باید خوب بپزم چون دیگر قرار نیست دم بکشد.)
2. کره را در یک قابلمهٔ کوچک می‌ریزم و زیرش را روشن می‌کنم تا ذوب شود.
3. وقتی کره ذوب شد آرد را اضافه می‌کنم و هم می‌زنم.
4. خیلی خیلی زود شیر و عصارهٔ الیت را اضافه می‌کنم.
5. باید خوب هم بزنم تا عصاره و آرد ته نشین نشود.
6. به هم زدن ادامه می‌دهم تا سفت شود. در این حالت قابلمه را سریع از روی حرارت بر ‌می‌دارم و خامه را اضافه می‌کنم و تند هم می‌زنم خیلی سریع آن را به پاستایی که از قبل پخته بودم اضافه می‌کنم.

غذا آماده است. من حتی باقی ماندهٔ پاستا را یخچال گذاشته‌ام و فردای آن روز آن را همان جور سرد خورده‌ام.  
 سردش هم خوب است!