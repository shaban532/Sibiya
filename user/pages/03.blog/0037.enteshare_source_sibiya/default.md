---
title: انتشار سورس Sibiya.ir
metadata: 
    description: انتشار سورس Grav Sibiya.ir روی گیت هاب GitHub 
progress_bar: 1
pdate: سه‌شنبه ۱۵ اسفند ۱۴۰۲
author: Sibiāā
taxonomy:
    tag: [ گیت‌هاب  ]
---
![ تصویری از مخزن گیت‌هاب sibiya ](sibiya_github.webp?classes=center&loading=lazy)
<div class="align-center">
</div>

> من یک آدم شلخته و نامنظم هستم! 

این جمله بهترین جمله‌ای بود که برای شروع این نوشته پیدا کردم. پی بردن به این مسئله کار سختی نیست. شاید انتشار یک سراسرنما 
(panorama)
از وضعیت فعلی اتاق می‌توانست همه چیز را ثابت کند. اما حالا که این امکان فراهم نیست اجازه دهید که اعتراف کنم:

- سال‌هاست که جزوه‌هایم را تک‌رنگ و همه خطه می‌نویسم. بدون نمودار، جدول و هر چیز به در بخور دیگر.
- فایل‌های روی کامپیوترم را دسته بندی نمی‌کنم! یک پوشهٔ دانلود دارم و یک دسکتاپ! هر چیزی که داخل دانلود‌ها نباشد حتما روی دسکتاپ است. گاهی که دسکتاپ غیر قابل تحمل می‌شود همهٔ آنچه روی دسکتاپ دارم را انتخاب می‌کنم و بعد از یک کلیک راست، روی 
New Folder with Selection
کلیک می‌کنم. به همین سادگی از شر همهٔ‌شان خلاص می‌شوم! با این حال گاهی اوقات بعضی از فایل‌ها در جاهایی عجیب و غریب پنهان می‌شوند. همین سبب می‌شود که هر بار که بخواهم سیستم عامل تازه نصب کنم مجبور شوم هارد نو بخرم که مبادا آنهایی که قایم شده‌اند را از دست بدهم! بعد هم برای پیدا کردن هر چیزی باید یادم بیاید که آن را در کدام یکی از سیستم‌عامل‌ها استفاده می‌کردم و بعد در هارد مربوطه به دنبال آن بگردم. هیچ وقت هم پیدا نمی‌شود! بدتر از همه هم این که گاهی که دسترسی به هارد نو ندارم مجبور می‌شوم سیستم عامل را روی یک حافظهٔ فلش مموری نصب کنم و بعد هم تا ماه‌ها از آن استفاده کنم!
- هر بار برای خارج شدن از خانه باید چند ساعت دنبال جوراب هایم بگردم. در انتها هم پیدا نمی‌شود و مجبور می‌شوم جوراب نو باز کنم.

می‌توانم تا فردا به نوشتن این فهرست مشغول باشم ولی خطرناک است. انتشار این مطالب امکان ازدواج را از من سلب می‌کند. مطمئناً هیچ دختری نمی‌پذیرد با آدمی این‌چنین ازدواج کند!

## خاطره 
سال ۹۵ بود. یک کد صد و پنجاه خطی نوشته بودم که به شکل عجیبی در یک حالت خاص نتیجهٔ نامطلوب نمی‌داد. تلاش‌هایم برای رفع اشکال موفقیت آمیز نبود. مهرداد آمد تا کمکم کند. نیم ساعتی کد را بالا و پایین کرد. و بعد بدون این که چیزی بگوید همه‌اش را پاک کرد و شروع کرد از نو نوشتن! من هم جرأت نکردم چیزی بگویم. چند خطی نوشته بود که با خنده گفت:

> خیلی نکبتی! چه وضع کد نوشتنه؟ آدم یه بار دیگه بنویسه راحت‌تره تا این که بخواد مال تو رو بخونه!

سورس 
Sibiya.ir
هم از این قضیه مستثنی نیست. مدت‌هاست که به همین دلیل آن را منتشر نکردم.

Sibiya.ir
به کمک 
Grav
ساخته شده است. عمده تغییراتی که ایجاد کرده‌ام، ساخت یک قالب جدید است. با این حال شاید مجبور شده باشم تغییراتی دیگر هم ایجاد کنم که حالا خاطرم نباشد!

حالا می‌بینم که در این مدتی که به بهانه تمیز کردن، آن را منتشر نکرده‌ام، بهتر که نشده‌است هیچ، روز به روز هم اوضاع خراب تر شده است.

همین شد که تصمیم گرفتم سورس 
Sibiya.ir
را با همین وضعیتی که دارد منتشر کنم. شاید همین دسترسی همگان به آن بهانه‌ای شود برای پرهیز از شلختگی!

موارد ناخوشایندی که در این سورس مشاهده خواهید کرد چیزهایی هستند مثل:
- کامنت کردن قسمت‌هایی که باید حذف می‌شدند.	
- دست بردن در فایل‌های اصلی بدون هیچ‌گونه توضیح.
- نوشته‌های منتشر نشده.
- عدم پیروی از توصیه‌ها برای انجام تغییرات، ساخت قالب جدید و ...

به خاطر داشته باشید که من یک برنامه‌نویس حرفه‌ای نیستم. این جا را هم برای دل خودم درست کرده‌ام. پس لطفاً توقع زیادی از آن نداشته باشید.

## سورس Sibiya.ir به چه کاری می‌آید؟

سورس 
Sibiya.ir
را می‌توانید روی 
[گیت هاب](https://github.com/shaban532/Sibiya) 
ببینید. 

کافی است آن را دانلود کنید و بدون هیچ کار اضافه‌ای به سرور ( بخوانید هاست اشتراکی) خود انتقال دهید. با این کار یکی **دقیقاً** مثل همین‌جا برای خودتان ساخته‌اید. تبریک!

پس از آن خیلی ساده می‌توانید با تغییر مطالب، که با تغییر فایل‌ها صورت می‌گیرد مطالب خودتان را بنویسید.

همچنین 
Template repostory
را فعال کرده‌ام. شما می‌توانید خیلی راحت یک مخزن از روی مخزن من ایجاد کنید و به کمک 
launchdeck.io
تارنمای (website) خودتان را بسازید. 

توضیحات بیشتر در مورد
launchdeck
و
Grav
و همچنین قالب 
Sibiya.ir
در نوشته‌های آتی خواهد آمد.
