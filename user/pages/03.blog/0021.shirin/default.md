---
title: شیرین!
metadata: 
    description: 
pdate: سه‌شنبه ۳ بهمن ۱۴۰۲
edate: یک‌شنبه ۱ بهمن ۱۴۰۲    
author: Sibiāā
taxonomy:
    tag: [  داستان  ]
published: false
---
![ آیدین و مهدیه ](hand-drawn-couple-silhouette-illustration_23-2149840571.jpg?classes=center)
<div class="align-center">
Image by <a href="https://www.freepik.com/free-vector/hand-drawn-couple-silhouette-illustration_33686572.htm#page=2&query=love%20lean%20back&position=5&from_view=search&track=ais&uuid=f26d210e-60ff-403f-b80d-b60e13a98b3d">Freepik</a>
</div>


مثل بقیه بود. آرام می‌رفت، آرام می‌آمد. سرش به کار خودش بود و کاری به کسی نداشت. چند بار سعی کردم چند کلمه‌ای حرف بزنیم که با چند اشارهٔ سر جوابم را داد و سریع رفت. خیلی از من کوچک‌تر بود.

یکی دو ماه که گذشت انگار که یخش آب شده باشد، وقتی  توی راه پله یا کوچه رو به رو  می‌شدیم سلامی می‌داد و البته سریع می‌گذشت. خوش نداشت برایش حرف درست کنند که دختر حسین آقا هم بله…

این جا این جور است. کافی است یکی ببیند که دختر فلان دارد با پسر بهمان صحبت می‌کند. هزار جور حرف ناسزا در می‌آورند.

بیش‌تر که گذشت دستم آمد که آن اندازه که به چشم می‌آید آرام و بی سر صدا نیست. شیطنت‌های خودش را داشت. کافی بود وقت رفتن به مدرسه دنبالش می‌کردی تا ببینی که وقتی با دوستانش یکی می‌شوند چه مسخرگی‌ها که نمی‌کنند. همیشه از این بچه‌های آرام و خجالتی خوشم می‌آمد و هیچ با اینها که خیلی پررو بودند حال نمی‌کردم. همین شد که دیگر فکرش را هم نکردم.

بعضی دخترها به قدری زیبایند که آدم از همان اول که می‌بیند آنها را آب از لب و لوچه‌اش راه می‌افتد. مهدیه اما این جور نبود. چشمان درشتش زیبا بودند اما برای آن که همان چشمان زیبا به چشم بیایند لازم بود با پوشیه صورتش را می‌پوشاند! نمی‌دانم سوخته بود یا مادرزاد همان جور بود. هرچه بود حتی بعد از آن که شد بهترین دوستم باز هم در چشمم بیشتر دخترهایی که می‌شناختم از او بهتر بودند.

درسش خوب نبود. این را مادرش به مادرم گفت. ناراحت بود که اگر مهدیه این جور پیش برود دیپلمش را هم نمی‌تواند بگیرد. می‌گفت این روزها خیلی زشت است کسی دیپلم نداشته باشد. بچه‌های مردم همه دانشگاه می‌روند. بدبختی ما را ببین که دخترمان دیپلم هم نمی‌تواند بگیرد. می‌گفت فردا که خواستگاری بیاید وقتی بفهمد که مهدیه نتوانسته دیپلمش را بگیرد پا پس می‌کشد. خیال می‌کرد چون دیپلم داشته بابای مهدیه از او خوشش آمد  و او را گرفت.

من خانه بودم وقتی مامانش اینها را به مامانم می‌گفت. من بعد از ظهرها همیشه خانه هستم. مامان در را که بست رو کرد به من:

> توی درسا کمکش می‌کنی؟ گناه داره دختر بیچاره!

و حالا من بیچاره را باید می‌دیدی که چه اندازه از عصبانیت قرمز شده بودم. این کار همیشگی مامان من است.  اگر زن بیوهٔ همسایه بیاید و بگوید:

> سلام مریم خانم. آخر هفته می‌خواهم برم بورکینافاسو. اما  تنهام . بچه‌هام همه رفتن سر خونه زندگیشون نمی‌دونم باید چی کار کنم؟!

مامان به من می‌گوید:

> آیدین باهاش میری؟ گناه داره پیر زن تنها! کسی رو نداره بیچاره!

بیشتر از این لجم می‌گیرد که همیشه می‌گوید:

> تو که کاری نداری! بی‌کار نشستی خونه. برو کمکش کن حداقل یه ثوابی ببری!

تا گفت که برو و کمکش کن مهدیه را در درس‌هایش، جوابش دادم:

> می‌بینی که مامان کار دارم. بیکار که نیستم. بله اگه بیکار بیودم حق با شما بود.

<!---->
> از کی تا حالا بازی کردن با کامپیوتر و فیلم دیدن و کتاب قصه خوندن شده کار؟ آخرش منو دق میدی با این کارات!

حرفی نزدم. وقتی بابا آمد. رو کرد به بابا:
> این پسرت همیشه اینجا خوابه. وقتی هم که بیداره همّش داره بازی می‌کنه. امروز اکرم خانم آمده بود. به آیدین میگم که برو مهدیه رو توی درسهایش کمک کن. میگه کار دارم.

بابا عصبانی شد:
> راست میگه دیگه. می‌خوای پسر جوونتو بفرستی خونهٔ مردم با دختر مردم بشینن سر یه میز. یه بار این کار رو کردی همه‌مون بدبخت شدیم. کوتاه بیا زن!

بابا و مامان که ازدواج کردند، خاله هانیه سال آخر مدرسه بود. کنکور داشت. همین شد که مامان از عمو احسان خواست که بیاید خانهٔ ما و خاله هانیه را در درس‌هایش کمک کند. من که آن موقع نبودم ولی بابا می‌گوید که از همان اول مخالف بوده ولی عمو احسان قبول می‌کند. مدتی عمو خاله را در درس‌هایش کمک می‌کرد تا وقتی که این دو تا به هم دل می‌بندند و بعدش هم بادا بادا مبارک بادا ...

من از همان موقعی که چیزی خاطرم است این دو تا با هم اختلاف داشتند. اصلاً عمو و خاله نوع نگاهشان با هم متفاوت است. خیلی با هم فرق می‌کنند. نمی‌دانم که از چه چیز هم خوششان آمده بود که با هم ازدواج کردند. حالا هم بعد از بیست و چند سال زندگی و داشتن دو تا بچه هنوز گاهی خاله قهر می‌کند و خانه و زندگی‌اش را رها می‌کند و می‌رود خانهٔ مامان بزرگ و بابا همهٔ این‌ها را از چشم مامان می‌بیند.

ساعت سه بعد از ظهر بود که لباسم رو پوشیدم و به مامان گفتم که میرم نسکافه بخرم. 

> غروب دارم میرم فروشگاه. خودم برات می‌خرم.

<!---->
> غروب؟ من الان می‌خوام بعد تو میگی غروب می‌خرم برات؟

<!---->
> باشه باشه! اصلاً غلط کردم. برو بخر.

 جوابش رو ندادم.  در اتاق را داشتم می‌بستم که پرسید:
 > پول داری؟
 
 همان طور که در را می‌بستم گفتم آره و رفتم.
 
 یک بسته خریدم. این قدری اعصابم خراب بود که نفهمیدم هر ساشه چه قدر آب خورد برام. یه بستهٔ بیست تایی خریدم.  شاید هم سی تایی بود. رسید کارتخوان را هم نگرفتم. پیامکش هم نیامد. مهم هم نیست. 
 
 رسیدم خانه. زنگ زدم. کلاً یک کلید داریم. همیشه نفر آخر باید کلید را با خودش ببرد! مامان در رو باز کرد. یه سلام بی‌تفاوت کردم و نسکافه رو گذاشتم روی اوپن آشپزخانه و رفتم سمت اتاقم که لباسم را عوض کنم. وقتی رسیدم توی اتاق نزدیک بود پس بیفتم. صندلی میزناهار خوری‌مان را آورده بودند توی اتاق من گذاشته بودند کنار صندلی خودم و حالا مهدیه روی آن نشسته بود. تا مرا دید از جا بلند شد و سلامی کرد و سرش را انداخت پایین.
 
با عصبانیت رفتم بیرون و به مامان گفتم:

> الان این دختره این جاست من چه جوری لباسمو عوض کنم؟

<!---->
> لباستو نمی‌خواد عوض کنی. همین جوری برو بشین یه کم کمکش کن. مامانش گفت چند تا سؤال داره. وقتی هم رفت می‌تونی لباستو در بیاری با شورت بگردی واسه خودت!

وقتی دوباره برگشتم توی اتاق سرش را بلند نکرد. فقط سعی کرد خودش را جمع و جور کند. نشستم کنارش. دو سه تا برگه آ چهار سؤال فیزیک گذاشته بود روی میز و خیره شده بود به آنها. دختر مردم مقصر نبود. هر چه بود تقصیر مامان خودم بود.

> بفرمایید! من در خدمتم.

با انگشت یکی از سؤال‌ها را نشانم داد.

ناخن‌های کوتاه و مرتبی داشت. لاک هم نزده بود. هیچ خوشم نمی‌آید از این دخترهایی که ناخن می‌کارند یا ناخن‌شان را بلند می‌کنند و لاک می‌زنند. شاید اگر ناخن‌های کوتاه و مرتب نداشت سؤالش را حل نمی‌کردم.

بلند شدم و از داخل قفسه چند تا کاغذ یک رو سفید پیدا کردم و آوردم که برایش توضیح بدهم.

تمام که شد پرسیدم:

> دیگه کدوم رو مشکل داری؟

آرام جواب داد:

> همهٔ اونهایی که کنارش با خودکار قرمز علامت زدم.

تقریباً همهٔ سؤال‌ها را علامت زده بود. چهار پنج تای دیگر که برایش حل کردم تقریباً شد یک ساعت. خواستم یکی دیگر را شروع کنم که گفت:

> دستتون درد نکنه. کافیه.

پا شد که بره. من هم پا شدم.  قبل از این که از اتاق بیرون بره برگشت سمتم و گفت:

> مامانتون در اتاقمون رو زد و گفت که شما آماده‌اید. زودتر بیام خونه‌تون که سؤال‌هام رو بپرسم. بعدش هم هر چی به مامانم گفتم که نمیرم قبول نکرد. مجبور شدم. تقصیر من نبود. ببخشید اذیت‌تون کردم.

این رو که گفت خجالت کشیدم! داشت می‌رفت که صداش کردم:

> خانومِ      مِ    مِ‌   مَ‌مَ‌مَهدیه!

برگشت رو به من. چیز دیگری نگفتم. خیره شده بودم بهش. وقتی فهمید دارم نگاهش می‌کنم سرش را انداخت پایین.  بعدش هم یک خداحافظی کرد و رفت.

روی صندلی نشسته بودم که مامان یک فنجان نسکافه برایم آورد:

> الان اتفاقی افتاد؟ حالا می‌تونی هر چقدر دلت می‌خواد بازی کنی؟

<!---->
> بازی؟!

بدون این که جوابی بدهد از اتاق رفت. من هم نسکافه رو نخوردم. همان جور رهایش کردم و خودم را پهن کف اتاق کردم. 



موقع رفتن صدایم کرد:

> آیدین!؟

<!---->
> جانم؟! چیزی شده؟

<!---->

> من خیلی دوسِت دارم!

<!---->

> منم خیلی دوسِت دارم

<!---->

> میشه یه لحظه چشاتو ببندی؟! از روی صندلی هم بلند نشو!

<!---->

> چرا؟ چیزی شده؟

<!---->

> میشه؟!

<!---->

> باشه!

آمد و پشت صندلی‌ام ایستاد و گونه‌ام را بوسید. خواستم بلند شوم که اجازه نداد:

> نههههه!

همین طور رو به دیوار و پشت به مهدیه نشسته بودم که گفت:

> مراقب خودت باش! تو خیلی خوبی قدر خودتو بدون!





