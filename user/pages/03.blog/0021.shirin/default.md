---
title: شیرین!
metadata: 
    description: 
pdate: سه‌شنبه ۳ بهمن ۱۴۰۲
edate: یک‌شنبه ۱ بهمن ۱۴۰۲    
author: Sibiāā
taxonomy:
    tag: [  داستان  ]
published: false
---
![ آیدین و مهدیه ](hand-drawn-couple-silhouette-illustration_23-2149840571.jpg?classes=center)
<div class="align-center">
Image by <a href="https://www.freepik.com/free-vector/hand-drawn-couple-silhouette-illustration_33686572.htm#page=2&query=love%20lean%20back&position=5&from_view=search&track=ais&uuid=f26d210e-60ff-403f-b80d-b60e13a98b3d">Freepik</a>
</div>


مثل بقیه بود. آرام می‌رفت، آرام می‌آمد. سرش به کار خودش بود. چند بار سعی کردم چند کلمه‌ای حرف بزنیم که با اشارهٔ سر جوابم را داد و رفت. چند سالی از من کوچک‌تر بود.

یکی دو ماه که گذشت انگار که یخش آب شده باشد، وقتی  توی راه پله یا کوچه رو به رو  می‌شدیم سلامی می‌داد و البته باز هم سریع می‌گذشت. خوش نداشت برایش حرف درست کنند که دختر حسین آقا هم …

این جا این جور است. کافی است یکی ببیند که دختر فلان دارد با پسر بهمان صحبت می‌کند. هزار جور حرف ناسزا در می‌آورند.

بیش‌تر که گذشت دستم آمد که آن اندازه که به چشم می‌آید آرام و بی سر صدا نیست. شیطنت‌های خودش را داشت. کافی بود وقت رفتن به مدرسه دنبالش می‌کردی تا ببینی که وقتی با دوستانش یکی می‌شوند چه مسخرگی‌ها که نمی‌کنند. همیشه از بچه‌های آرام و خجالتی خوشم می‌آمد و هیچ اینها که خیلی پررو بودند به دلم نمی‌نشستند. همین شد که دیگر فکرش را هم نکردم.

بعضی دخترها به قدری زیبایند که از همان اول که ببینی‌شان آب از لب و لوچه‌ات راه می‌افتد. مهدیه اما این جور نبود. چشمان درشتش زیبا بودند اما برای آن که همان چشمان به چشم بیایند لازم بود با پوشیه صورتش را می‌پوشاند! نمی‌دانم سوخته بود یا مادرزاد همان جور بود. هرچه بود حتی بعد از آن که شد بهترین دوستم باز هم  بیشتر دخترهایی که می‌شناختم در چشمم از او بهتر بودند.

درسش خوب نبود. این را مادرش به مادرم گفت. ناراحت بود که اگر مهدیه این جور پیش برود دیپلمش را هم نمی‌تواند بگیرد. می‌گفت این روزها خیلی زشت است کسی دیپلم نداشته باشد. بچه‌های مردم همه دانشگاه می‌روند. بدبختی ما را ببین که دخترمان دیپلم هم نمی‌تواند بگیرد. می‌گفت فردا که خواستگاری بیاید وقتی بفهمد که مهدیه نتوانسته دیپلمش را بگیرد پا پس می‌کشد. خیال می‌کرد چون دیپلم داشته بابای مهدیه از او خوشش آمد و او را گرفت.

من خانه بودم وقتی مامانش اینها را به مامانم می‌گفت. من بعد از ظهرها همیشه خانه هستم. مامان در را که بست رو کرد به من:

> توی درسا کمکش می‌کنی؟ گناه داره دختر بیچاره! کسی رو نداره بهش کمک کنه توی درسا. وضع مالیشون رو هم که می‌بینی.

و حالا من بیچاره را باید می‌دیدی که چه اندازه از عصبانیت قرمز شده بودم. این کار همیشگی مامان من است.  اگر زن بیوهٔ همسایه بیاید و بگوید:

> سلام مریم خانم. آخر هفته می‌خوام برم بورکینافاسو. اما  تنهام. بچه‌هام همه رفتن سر خونه زندگیشون نمی‌دونم باید چی کار کنم؟!

مامان به من می‌گوید:

> آیدین باهاش میری؟ گناه داره پیر زن تنها! کسی رو نداره بیچاره!

بیشتر از این لجم می‌گیرد که همیشه می‌گوید:

> تو که کاری نداری! بی‌کار نشستی خونه. برو کمکش کن حداقل یه ثوابی ببری!

تا گفت که برو و کمکش کن مهدیه را در درس‌هایش، جوابش دادم:

> می‌بینی که مامان کار دارم. بیکار که نیستم. بله اگه بیکار بیودم حق با شما بود.

<!---->
> از کی تا حالا بازی کردن با کامپیوتر و فیلم دیدن و کتاب قصه خوندن شده کار؟ آخرش منو دق میدی با این کارات آیدین!

حرفی نزدم. وقتی بابا آمد. رو کرد به بابا:

> این پسرت همیشه اینجا خوابه. وقتی هم که بیداره همّش داره بازی می‌کنه. امروز اکرم خانم آمده بود. به آیدین میگم که برو مهدیه رو توی درسهایش کمک کن. میگه کار دارم.

بابا عصبانی شد:
> راست میگه دیگه. می‌خوای پسر جوونتو بفرستی خونهٔ مردم با دختر مردم بشینن سر یه میز. یه بار این کار رو کردی همه‌مون بدبخت شدیم. کوتاه بیا زن!

بابا و مامان که ازدواج کردند، خاله هانیه سال آخر مدرسه بود. کنکور داشت. همین شد که مامان از عمو احسان خواست که بیاید خانهٔ ما و خاله هانیه را در درس‌هایش کمک کند. من که آن موقع نبودم ولی بابا می‌گوید که از همان اول مخالف بوده ولی عمو احسان قبول می‌کند. مدتی عمو خاله را در درس‌هایش کمک می‌کرد تا وقتی که این دو تا به هم دل می‌بندند و بعدش هم بادا بادا مبارک بادا ...

من از همان موقعی که چیزی خاطرم است این دو تا با هم اختلاف داشتند. اصلاً عمو و خاله نوع نگاهشان با هم متفاوت است. خیلی با هم فرق می‌کنند. نمی‌دانم که از چه چیز هم خوششان آمده بود که با هم ازدواج کردند. حالا هم بعد از بیست و چند سال زندگی و داشتن دو تا بچه هنوز گاهی خاله قهر می‌کند و خانه و زندگی‌اش را رها می‌کند و می‌رود خانهٔ مامان بزرگ و بابا همهٔ این‌ها را از چشم مامان می‌بیند.

اصلاً از همان موقعی که خاله برای اولین بار خانه‌اش را رها کرد و رفت پیش مامان‌بزرگ، مامان بزرگ له شد. حالا این قدری شکسته شده که خودش به سختی کارهای خودش را انجام میده. وقت‌هایی که خاله هانیه قهر می‌کنه و میره پیش مامان بزرگ خیالمان راحت است. اما وقتی که خاله سر خانه زندگی خودش است مجبوریم نوبتی یکی را بفرستیم که پیش مامان بزرگ بخوابد که تنها نباشد.

ساعت سه بعد از ظهر بود که لباسم رو پوشیدم و به مامان گفتم که میرم نسکافه بخرم. 

> غروب دارم میرم فروشگاه. خودم برات می‌خرم.

<!---->
> غروب؟ من الان می‌خوام بعد تو میگی غروب می‌خرم برات؟

<!---->
> باشه باشه! اصلاً غلط کردم. برو بخر.

 جوابش را ندادم. در اتاق را داشتم می‌بستم که پرسید:
 > پول داری؟
 
 همان طور که در را می‌بستم گفتم آره و رفتم.
 
 یک بسته خریدم. این قدری اعصابم خراب بود که نفهمیدم هر ساشه چه قدر  برایم آب خورد. یه بستهٔ بیست تایی خریدم.  شاید هم سی تایی بود. رسید کارتخوان را هم نگرفتم. پیامکش هم نیامد. مهم هم نیست. 
 
 رسیدم خانه. زنگ زدم. کلاً یک کلید داریم. همیشه نفر آخر باید کلید را با خودش ببرد! مامان حاضر نیست پول اضافه به چیزی بدهد. می‌گوید یک کلید برایمان کافی است. چرا هزینه بیشتر کنیم برای چیزی که لازم نیست؟
 
 مامان در را باز کرد. یه سلام بی‌تفاوت کردم و نسکافه را گذاشتم روی اوپن آشپزخانه و رفتم سمت اتاقم که لباس عوض کنم. وقتی رسیدم توی اتاق نزدیک بود پس بیفتم. صندلی میزناهار خوری‌مان را آورده بودند گذاشته بودند توی اتاق من کنار صندلی خودم و حالا مهدیه روی آن نشسته بود. تا مرا دید از جا بلند شد و سلامی کرد و سرش را پایین انداخت.
 
با عصبانیت رفتم بیرون و به مامان گفتم:

> الان این دختره این جاست من چه جوری لباسمو عوض کنم؟

<!---->
> لباستو نمی‌خواد عوض کنی. همین جوری برو بشین یه کم کمکش کن. مامانش گفت چند تا سؤال داره. وقتی هم رفت می‌تونی لباستو در بیاری با شورت بگردی واسه خودت!

وقتی دوباره برگشتم توی اتاق سرش را بلند نکرد. فقط سعی کرد خودش را جمع و جور کند. نشستم کنارش. دو سه تا برگه آ چهار سؤال فیزیک گذاشته بود روی میز و خیره شده بود به آنها. دختر مردم مقصر نبود. هر چه بود تقصیر مامان خودم بود.

> بفرمایید! من در خدمتم.

با انگشت یکی از سؤال‌ها را نشانم داد.

ناخن‌های کوتاه و مرتبی داشت. لاک هم نزده بود. هیچ خوشم نمی‌آید از این دخترهایی که ناخن می‌کارند یا ناخن‌شان را بلند می‌کنند و لاک می‌زنند. شاید اگر ناخن‌های کوتاه و مرتب نداشت سؤالش را حل نمی‌کردم.

بلند شدم و از داخل قفسه چند تا کاغذ یک رو سفید پیدا کردم و آوردم که برایش توضیح بدهم.

تمام که شد پرسیدم:

> دیگه کدوم رو مشکل داری؟

آرام جواب داد:

> همهٔ اونهایی که کنارش با خودکار قرمز علامت زدم.

تقریباً همهٔ سؤال‌ها را علامت زده بود! چهار پنج تای دیگر که برایش حل کردم تقریباً شد یک ساعت. خواستم یکی دیگر را شروع کنم که گفت:

> دستتون درد نکنه. کافیه. کلی اذیت شدید.

پا شد که بره. من هم پا شدم.  قبل از این که از اتاق بیرون بره برگشت سمتم و گفت:

> مامانتون در اتاقمون رو زد و گفت که شما آماده‌اید. زودتر بیام خونه‌تون که سؤال‌هام رو بپرسم. بعدش هم هر چی به مامانم گفتم که نمیرم قبول نکرد. مجبور شدم. تقصیر من نبود. ببخشید اذیت‌تون کردم.

این رو که گفت خجالت کشیدم! داشت می‌رفت که صداش کردم:

> خانومِ      مِ    مِ‌   مَ‌مَ‌مَهدیه!

برگشت رو به من. چیز دیگری نگفتم. خیره شده بودم بهش. وقتی فهمید دارم نگاهش می‌کنم سرش را انداخت پایین. بعدش هم یک خداحافظی کرد و رفت.

روی صندلی نشسته بودم که مامان یک فنجان نسکافه برایم آورد:

> الان اتفاقی افتاد؟ حالا می‌تونی هر چقدر دلت می‌خواد بازی کنی؟

<!---->
> بازی؟!

<!---->
> راستی یادت نره که شلوارت رو در بیاری!

من هم نسکافه رو نخوردم. همان جور رهایش کردم و خودم را پهن کف اتاق کردم. 

چند بار دیگر هم آمد. یک بار هم اکرم خانم برای تشکر یک بشقاب سفالی برایمان هدیه آورد. مامان می‌گفت:

> ببین آیدین! اکرم خانم برایت بشقاب خریده!

اما من نفهمیدم که بشقاب به چه کارم می‌آید؟ حتی مامان هم بشقاب را با همان جعبه‌اش نگذاشت بماند که بعداً که ازدواج کردم ببرم خانهٔ خودم. فوراً بشقاب را گذاشت توی ویترینی که ظرف‌هایش را در آن می‌چیند!

دیروز هم مهدیه آمده بود. امروز امتحان ریاضی داشت. ریاضی‌ام به اندازهٔ فیزیک خوب نیست. مهدیه اصلاً حوصله نداشت. هر چه برایش توضیح می‌دادم یاد نمی‌گرفت. نمی‌فهمیدم مشکل از ریاضی ضعیف من است یا  از مهدیه. انگار که حواسش جای دیگری بود. 

بابا راست می‌گفت. این دو نفری پشت میز نشستن‌ها کار خودش را کرده بود. دلمان به هم گره خورده بود. 


موقع رفتن صدایم کرد:

> آیدین!؟

<!---->
> جانم؟! چیزی شده؟

<!---->

> من خیلی دوسِت دارم!

اولین بار بود چنین چیزی می‌شنیدم. باید چه کار می‌کردم؟ خودم را می‌گرفتم و جوابش را نمی‌دادم؟ یا مثلاً می‌توانستم خیلی رسمی تشکر کنم و بگم که نظر لطفتونه! اما چرا؟ من هم دوسش داشتم. حالا که مهدیه خطر کرده بود و این جمله را گفته بود دلیلی نداشت بخواهم ناز کنم:

> منم خیلی دوسِت دارم!

<!---->

> میشه یه لحظه چشاتو ببندی؟! از روی صندلی هم بلند نشو!

<!---->

> چرا؟ چیزی شده؟

<!---->

> میشه؟!

<!---->

> باشه!

آمد و کنار صندلی‌ام ایستاد.

> مششتو باز کن.

باز کردم و چیزی گذاشت در دستم. نفهمیدم که چه است. خودش گفت:

> این را پیش خودت نگه‌دار! به کارت می‌آید.

چشمم را که باز کردم، دیدم انگشتر نقرهٔ فیرزه‌اش را گذاشته است توی دستم:

> چه کار کنم این انگشتر را ؟ یک این که زنانه است. دو این که زنانه هم نباشد انگشتم نمی‌رود. نگه‌دار برای خودت! توی دست خودت قشنگه!

راست می‌گفتم. توی دست خودش قشنگ بود. دست‌های سفید و ظریفش، ناخن‌های کوتاهش، و انگشتر فیروزه‌ای که در دست راستش می‌کرد.

جواب داد:

> من هم نگفتم دستت کن. نگه‌دار! روزی شاید به کارت آمد.

<!---->

> انگشتر سلیمانه مگه؟ به چه کارم می‌آد؟

<!---->

> حالا نگه‌دار! من باید برم ، خداحافظ!

خواستم بلند شوم که اجازه نداد:

> نههههه!

همین طور رو به دیوار و پشت به مهدیه نشسته بودم که گفت:

> مراقب خودت باش! قدر خوبی‌هات رو بدون.

و رفت.

آن شب نوبت من بود که بروم پیش مامان‌بزرگ. مهدیه که رفت من هم پشتش لباسم را پوشیدم که بروم خانهٔ‌ مامان بزرگ. صد بار گفتیمش که وسایلش را جمع کند بیاید با ما زندگی کند. اما حرف گوش نمی‌کند. می‌گوید که خانهٔ خودش راحت‌تر است. نمی‌فهمد که این جوری ما ناراحتیم.

مامان شام درست کرده بود. اندازه دو نفر ریخت توی ظرف. من هم گوشی و لب‌تاب و یکی دو تا کتاب را ریختم توی کوله‌ام و سوئیچ مامان را گرفتم و راه افتادم. مامان گفت که نان هم خودم بخرم. تأکید کرد که سنگک بخرم که سالم‌تر است. اما مامان بزرگ تافتون دوست دارد. با سنگک که بروم و سلام کنم جواب سلامم را نمی‌دهد! من هم برای همین لواش می‌خرم. هر چه هم زیاد بیاید می‌گذارم سر کوچه  که لو نرویم! تا حالا هم خدا را شکر کسی نفهمیده است.

کتلتی که مامان درست کرده بود را با نان لواشی که من خریدم خوردیم. تافتونی شلوغ بود. در عوضش رفتم لواشی و از این نان‌هایی که مجید شاطر بسته بندی می‌کنه خریدم. حوصلهٔ ماندن در صف را نداشتم. امان از صف! یادم می‌آید یک بار که ۱۱-۱۲ ساله بودم مامان من را فرستاد که ۱۰ تا لواش بخرم. پنجشنبه صبحی بود. دو سه ساعت توی صف ماندم و نوبتم نشد. آخرش مامان آمد دنبالم و نان نخریده آمدیم خانه.  اصرار کردم که:

> مامان من که این همه واستادم، دیگه داره نوبتم میشه. تو برو من هم نون می‌خرم میام.

<!---->

> نه فدات بشم! نون نمیخوایم اصلاً. برنج می‌خوریم.

<!---->

> خوب این زودتر می‌گفتی مامان!

شام را که خوردیم مامان بزرگ رفت سر جاش و خوابید. من هم انگشتر مهدیه را کردم توی انگشت کوچیکه و دراز کشیدم و تا صبح به سقف اتاق چشم دوختم:

> کاش مهدیه پیشم بود!

با خودم فکر می‌کردم که چه هدیه‌ای برایش بخرم در عوض انگشتری که بهم داده بود! هر چه فکر کردم چیزی به ذهنم نرسید.

صبح که شد، ساعت نه بود انگار که زنگ خانه زده شد. من تازه خوابم برده بود که با صدای زنگ بیدار شدم. مامان‌بزرگ کشان کشان خودش را رساند پشت در:

> کیه؟

<!---->

> هانیه‌ام مامان! در رو باز کن!

<!---->

> هانیه؟ مامان؟ هانیه نداشتم که؟ من سه تا دختر دارم: فاطمه، زهرا، شهلا! هانیه کیه؟

<!---->

> در رو باز کن مامان تو رو خدا! هوا سرده! تو چهار تا دختر داری!

بدو خودم را رساندم پشت در:

> مامان بزرگ! بذار بیاد تو گناه داره!

<!---->

> می‌شناسیش؟ زنته؟! 

<!---->

> آره! بذا بیاد تو برات توضیح می‌دم!

> کی زن گرفته بودی تو؟ چرا به من نگفتی؟ عروسی هم گرفتید؟

در را باز کردم که خاله هانیه بیاد داخل.

تا خاله وارد حیاط شد مامان بزرگ گفت:

> ما‌شا‌الله! چقدرم خوشگله  عروسم. 

بعد رفت جلو و شروع کرد به بوسیدن خاله.

مامان‌بزرگ همیشه همین جوره! تا خاله رو می‌بینی فراموشی‌اش می‌زنه بالا. دیشب که با هم حرف می‌زدیم از چهار سالگی‌اش تا همین حالا رو داشت برام تعریف می‌کرد که چه کارها کرده! حالا فکر می‌کنه هانیه زن منه!
نمی‌دونم ما رو مسخره کرده یا چیز دیگه؟

یه لحظه یادم افتاد که انگشتر مهدیه هنوز توی دستمه. از دیشب هنوز درش نیاوردم. یواشکی جوری که کسی نبینه از دستم در میارم که کسی متوجه نشه. این قدری تنگه که به سختی از دستم در می‌آد.

خاله دوباره خونه زندگیش رو ول کرده! آدم خنده‌اش می‌گیره به خدا. تا تقی به توقی می‌خوره زندگی‌اش رو ول می‌کنه می‌آد اینجا.

با خودم فکر می‌کنم:

> نکنه مهدیه‌ام این جوری باشه؟! هر روز بخواد قهر کنه بره خونهٔ باباش؟ هنوز هیچ چی معلوم نیست داری به قهر کردن و ول کردنش فکر می‌کنی؟ شاید ازدواجتون نشد!

حالا که خاله اومده خیلی خوبه! من می‌تونم پاشم برم خونه.

می‌رسم خونه. در کوچه رو با طناب بستند که  بسته نشه. تا وارد حیاط می‌شم با یه مرد جنگی روبرو می‌شم که یه یخچال جنگی رو گذاشته پشتش و داره می‌آد:

> خدا نگهدارت باشه پهلوون!

این رو توی دلم می‌گم و در عالم واقع فقط به یک سلام اکتفا می‌کنم.

خونه‌مون طبقه اوله. می‌رسم جلوی در و دستم رو می‌ذارم رو زنگ:

> دیییییییییینگگگگگگگ!

طولی نمی‌کشه که مامان در رو باز می‌کنه!

با تعجب، سلام نکرده می‌پرسم:

> کی داره اساس می‌بره؟

> بیا تو برات بگم!

کفش‌هام رو از پام در می‌آرم و می‌آم تو. مامان برام میگه:

> اکرم خانم اینا دارن می‌رن. یه سال‌شون تموم شد، صاحب خونه گفت که خونه‌اش رو می‌خواد. این بدبخت‌ها هم دارن می‌رن جای دیگه!

فوری می‌رم توی اتاق! انگشتر مهدیه رو در می‌آرم و می‌گیرم تو دستم.

مامان می‌آد جلوی در. فوری انگشتر رو قایم می‌کنم. می‌پرسه:

> صبح چیزی خوردی یا نه؟ ما تو رو می‌فرستیم اونجا مراقب مامان‌بزرگ باشی، یکی باید مراقب تو باشه!

بعد از ظهره که یکی درمون رو می‌زنه:

> تق، تق تق، تق! تق، تق تق، تق! تق، تق تق، تق!

اکرم خانمه که این جوری  در می‌زنه. مامان فوری می‌ره در رو باز می‌کنه. دو سه دقیقه دیگه داد می‌زنه:

> آیدین! آیدین! بیا اکرم خانم اومده برای خداحافظی!

به هوای مهدیه پا بدو خودم رو می‌رسونم دم در. ولی اکرم خانم تنهاست.

> سلام آقا آیدین! ببخشید این چند وقت مهدیه خیلی مزاحم‌تون شد! خیلی اذیتتون کردیم. مریم خانم! ان شاالله خدا یه عروس خوب قسمتت کنه. ما رو یادت نره دعوت کنی! شماره‌ام رو که داری! ان شاالله بیایم لطف‌هاتون رو جبران کنیم!  منم برای عروسی مهدیه دعوتتون می‌کنم حتماً. تشریف بیارید.

مامان می‌پرسه:
> مبارک باشه! کی هست آقا داماد؟

<!---->

> خواهر زاده‌امه. خیلی وقت بود حرفش بود. مهدیه یه کم مقاومت می‌کرد. پسر ...

دیگه نمی‌شنوم که چی می‌گه. دستم رو می‌ذارم روی جیب شلوارم و فشار می‌دم. انگشتر رو هم با کف دستم هم با پام احساس می‌کنم! کاش می‌تونستم بیشتر فشار بدم که پام رو سوراخ کنه ولی زورم نمی‌رسه. 

هنوز دستم همون جاست. موقع رفتن اکرم خانم می‌گه:

> راستی مریم خانم. داشت یادم می‌رفت. این مهدیهٔ ما از دیروز انگشترشو گم کرده. انگشتر فیروزه بود دستش می‌کرد. عمه‌اش براش از کربلا آورده بود. نمی‌دونم. شاید هم مشهد بود. گفتم شاید دیروز که اومد خونهٔ شما از دستش افتاده باشه. اگه پیداش کردید یه خبر به من بدید!

و من هنوز دستم رو شلوارمه و بیشتر و بیشتر فشار می‌دم. اکرم خانم می‌ره. مامان هم به من میگه:

> خوب بگرد. ببین انگشتر پیدا می‌کنی یا نه؟

<!---->

> چیی؟

<!---->

> هیچ چی ولش کن! خودم می‌گردم همه جا رو!


