---
title: فلفل و هویج؛ یک وب کمیک رایگان و منبع باز
metadata:
    description: کمیک رایگان و منبع‌باز فلفل و هویچ Pepper and Carrot ساخته شده توسط دیوید ریووی David Revoy 
progress_bar: 1
pdate: چهار شنبه ۵ مهر ۱۴۰۲    
taxonomy:
    tag: [ اوپن_سورس , منبع_باز , گرافیک , هنر ]
structure: BlogPosting
datePublished: 2023-09-27T08:00:00+03:30
---
![لوگوی فلفل و هویچ](Pepper_and_Carrot.webp?classes=center&loading=lazy)

امروز می‌خواهم کمیکی را معرفی کنم که تا به حال ۳۸ قسمت از آن منتشر شده است. 

به نقل از ویکی پدیا کُمیک (به انگلیسی: Comics) یا تصاویر فکاهی یا داستان مصور یک راه واسط برای انتقال بصری ایده‌ها از طریق تصویر می‌باشد که اغلب با نوشته یا اطلاعاتی بصری درآمیخته است.

از آنجا که اهل کمیک نیستم این که چگونه با فلفل و هویج آشنا شدم و چرا دارم آن را معرفی می‌کنم سؤال برانگیز است.

همه چیز بر می‌گردد به همان چالش همیشگی: رایگان و متن‌باز! وقتی برادرم نقاشی دیجیتال را شروع کرد، به طور طبیعی رفت سراغ محصولات ادوبی. و طبیعی‌تر از آن مقاومت من بود در برابر استفاده از این محصولات. خوب حالا باید جایگزینی معرفی می‌کردم. برای PhotoShop  جایگزین‌های زیادی در دنیای FOSS(Free and open-source software) وجود دارد. اگر چه هیچ کدامشان جامعیت و قدرت PhotoShop را ندارند اما به این نحو هم نیست که نتوان یک کار حرفه‌ای را به کمک آنها تولید کرد. دو تا از برنامه‌هایی که برای نقاشی دیجیتال مفید هستند: یک ابزار ساده و کار راه انداز به نام mypaint که خودم از آن استفاده می‌کنم و یک ابزار حرفه‌ای‌ و پیشرفته به نام krita. حالا باید برادرم را مجاب می‌کردم که از این ابزارهای FOSS استفاده کند. برای این کار باید به دو چالش بزرگ پاسخ می‌دادم: پیدا کردن منابع آموزشی و پیدا کردن نمونه‌هایی که به کمک این ابزار‌های FOSS ساخته شده‌اند. واقعیت این است که در منابع آموزشی همیشه محصولات ادوبی با اختلاف پیش هستند و این اختلاف در زبان فارسی خیلی عمیق‌تر می‌شود. داشتم دربارهٔ چالش دوم تحقیق می‌کردم که با David Revoy آشنا شدم. او در حال حاضر از ابزارهای منبع باز استفاده می‌کند و فلفل و هویج (به انگلیسی Pepper&Carrot) مهم‌ترین اثر اوست که یک وب‌کمیک رایگان و منبع‌باز است. فعلاً دربارهٔ دیوید توضیح بیشتری نمی‌دهم و با یک توضیح کوتاه دربارهٔ این کمیک این نوشته را به پایان می‌رسانم:

کمیک فلفل و هویج دربارهٔ یک نوجوان جادوگر به نام فلفل و گربه‌اش با نام هویج است. لایسنس فلفل و هویج این اجازه را می‌دهد که این کار حتی برای مصارف تجاری بازسازی شود. تا به حال انیمیشن کوتاه، بازی های ویدیویی و … از روی فلفل و هویج ساخته شده‌است.
همچنین این سری از کمیک به طور کامل به ۲۹ زبان دنیا ترجمه شده است. و تعدادی زبان دیگر از جمله فارسی نیز هستند که تنها بعضی از قسمت‌های فلفل و هویج را شامل می‌شوند.

تمام قسمت‌های فلفل و هویج را می‌توانید از این 
[لینک ](https://www.peppercarrot.com/en/webcomics/index.html)
لینک 
ببینید.

همچنین ۳۲ قسمت از ۳۸ قسمت منتشر شده به زبان فارسی ترجمه شده‌اند که از 
[اینجا ](https://www.peppercarrot.com/fa/webcomics/index.html)
می‌شود آنها را دید.
