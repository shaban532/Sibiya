---
title: به دنبال تجربه‌ای بهتر
---

وقتی خیلی بچه بودم چای شهرزاد می‌خریدیم. اما حالا چند سالی است که همیشه چای لاهیچان مصرف می‌کنیم. پدرم می‌گوید چای‌های خارجی خوب نیستند و رنگ و اسانس دارند. اما مشکل اینجاست که چای لاهیجان با کیفیت هم کم پیدا می‌شود. به طور معمول از هر پنج مرتبه ای که چای لاهیجان می‌خریم، سه مرتبه‌ چای‌ها کیفیت قابل قبولی ندارند. یا عطر و بوی مناسبی ندارند و یا رنگ ندارند. همین موضوع مرا به فکر انداخت که شاید پدرم در اشتباه است و چای خارجی خوب هم داریم. چهار بسته چای سیاه تهیه کردم. سه تایشان خالص و دیگری ارل گری.

از طعم و بوی چای ارل گری که عصاره گیاه برگاموت است بگذریم، سه مورد چای دیگر هیچ طعم و بوی اضافه‌ای ندارند که بخواهد حاصل افزودن مواد اضافه به چای باشد.

ویژگی مشترک همهٔ آنها رنگ خوب است. همگی طعم خوبی دارند اما در عطر و بو قابل مقایسه با چای لاهیجان خودمان -حتی نمونه‌های کم کیفیت آن- نیستند.

قضاوت در مورد این‌که چای‌های خارجی آیا رنگ اضافه دارند سخت است.  آزمون آب سرد یعنی ریختن چای در آب سر می‌گوید که چای‌هایی که تهیه کرده‌ام رنگ اضافه ندارند اما هنوز نمی‌توان از بی‌رنگ بودن این چای‌ها مطمئن بود.

به نظر می‌آید تفاوت اصلی چای ایرانی و خارجی از نحوهٔ خشک کردن و اکسیداسیون چای ‌باشد.  

چای سیاه به  طور کلی به دو روش رسمی (ارتدکس) و غیر رسمی (CTC) فرآوری می‌شود. روش ارتدکس در چند مرحله انجام می‌گیرد در حالی  که در روش CTC بسیاری از مراحل با هم تلفیق می‌گردند و یا به کلی حذف می‌شوند. در ایران معمولاً چای‌ها به روش رسمی تولید می‌شوند و در مقابل چای‌های خارجی عموماً به روش غیر رسمی تولید می‌شوند.   

این همان موضوعی است که در مورد نان‌های محلی و غیر محلی هم  مشاهده می‌شود. نان های محلی عطر و بوی دلپذیر تری دارند اما فرآیند تهیه و پخت آنها نیازمند دقت، مراقبت و مهارت بیشتری است با کمی اشتباه نان به دست آمده کیفیت مناسبی نخواهد داشت. در مقابل نان‌های صنعتی راحت‌تر تهیه می‌شوند. کیفیت قابل قبولی دارند اما عطر و بوی نان‌های محلی را ندارند. آنها را می‌توان با خورش طعم دار کرد و خورد اما طعم دلپذیز نان‌های محلی چیز دیگری است. 

در مورد چای هم همین طور است. چای های خارجی از کیفیت قابل قبولی برخوردارند، رنگ مناسبی دارند اما طعم و بوی دلپذیر چای ایرانی را ندارند. آنها را می‌توان به شیوه‌های مختلف طعم دار کردن و چایی دلپذیر تهیه کرد اما هیچ کدام مانند چای باکیفیت ایرانی نمی‌شوند.

هرچند هنوز هم نمی‌توان از خالص بودن چای خارجی مطمئن بود  (این موضوع حتی در مورد چای ایرانی هم صادق است) اما واقعیت این است که هیچ شاهدی بر ناخالصی آن هم وجود ندارد.