---
title: کنکور ۱۴۰۰
---

دو سه روزی به کنکور سراسری ۱۴۰۰ مانده بود که مصطفی زنگ زد:

- سلام! حوزه ثبت نام کردی؟ 
- نه! قراره که کنکور بدم دیگه! تازه فکر کنم ثبت نامم نمیکنن. سنّم زیاده آخه! 
- حالا تو برو توی سایت معصومیه. ببین اگه ثبت نام باز بود، یه ثبت نام بکن. اگه قبولت نکردن که هیچ‌چی. اگرم قبولت کردن که میتونی انتخاب کنی بری دانشگاه یا بیای حوزه! 
- باشه ممنون. میرم تو سایت نگاه می‌کنم!

یه مقدار دیگه حرف زدیم و بعد از تلفن نشستم پشت رایانه و سایت مدرسه معصومیه را باز کردم. هنوز صفحه ثبت نام باز بود. با بی‌تفاوتی فرم را پر کردم و فرستادم و منتظر ماندم که ببینم خداوند چه برایمان نوشته است. آنچه وظیفهٔ من بود ظاهراً انجام داده بودم.

پنجشنبه شد. حوزه برگزاری آزمون برای من دانشکده الهیات دانشگاه تهران بود در تقاطع مطهری و مفتح. خیلی جای خوبی را برای ساخت دانشکده انتخاب کرده‌اند. تقاطع مطهری و مفتح. یا این که نام شهیدان مطهری و مفتح را بر خیابان های مناسبی گذاشته‌اند. تازه مترو هم دارد و از مترو که بیرون بیایی تا دانشگاه راهی نداری. پیش‌تر یک بار رفته بودم.

صبح مثل همیشه خیلی زود از خواب برخاستم. کارها را انجام دادم. و بعد از صبحانه یک نان و پنیری هم برای خود ساختم و یک بطری خالی آب معدنی را هم از شیر پر کردم. هر چه را باید همراه می‌داشتم درون آن پلاستیک معروف بیسکویت مادر قرار دادم و همراه پدر به راه افتادم.

پدر هر روز باید مسیری کمی ساده‌تر از مسیر دانشکده الهیات را برای رفتن به محل کار طی کند. سوار پرایدش شدیم و در چشم به هم زدنی به بانک صادرات شعبه دانشگاه شریف رسیدیم. پارکینگ همیشگی پدر. گاهی اوقات هم زودتر می‌آیند و جایش را غصب می‌کنند و غروب وقتی به خانه می‌آید برایمان می‌گوید که امروز جایش را گرفته بودند و مجبور شد جای دیگری پارک کند. خوشبختانه خیلی کم این‌طور می‌شود. از این که کنار دانشگاه شریف بودیم حس خاصی نداشتم. به سوی مترو به راه افتادیم.

کمی پیش از آنکه اعلان ایستگاه فردوسی به گوش برسد:

- میخوای باهات بیام؟ 
- [من در حالی که حس می‌کنم نیازی به این کار نیست] نه دست شما درد نکنه. خودم میرم.

رسیدیم: فردوسی. پدر آرزوی موفقیت کرد و از قطار خارج شد. و من هنوز در ادامهٔ مسیر. طولی نکشید که گفته‌شد: مسافرینی که قصد ادامهٔ مسیر به سمت ایستگاه تجریش یا کهریزک را دارند از قطار خارج شده و با توجه به تابلوهای راهنما ...
من هم مثل بچه‌های خوب به توصیه‌ها گوش کرده، از قطار خارج شده و با توجه به تابلوهای راهنما به سوی تجریش به راه افتادم. قطار سریع رسید و سوارم کرد. در چشم به هم زدنی مرا در مقصد پیاده کرده و به سمت تجریش به راه افتاد. با دو چشم به آنان‌که در این ایستگاه از قطار خارج شده نگاه کردم. سعی کردم حدس بزنم که کدامشان همراه من به دانشکده الهیات می‌آید. عملیات موفقیت‌آمیز نبود.