---
title: بانوی مهربان
---

هر آن کس که ذره‌ای از محبت خویش بر من عرضه داشته چنان حقی بر گردنم نهاده که جبرانش نشاید کرد. سمیه -که محبت خویش را بر من تمام کرده- چنان مهر خویش بر دلم نشانده که یک تار مویش به هر آنچه که در این سرا و آن سرا است نفروشم.

شش-هفت سال بیش نداشتم که او آمد. مهربان آمد. به سان مادران آمد. قرار بود چندی بعد به عقد عمویم عباس در آید.

به یاد دارم نخست مرتبت که عزم خانهٔ عمویم کردیم تا دستپخت سمیه را بچشیم مرغی ساخته بود که در کنار سیب‌زمینی و رب گوجه فرنگی چشم‌نواز بود. عمویم او را گفته بود که چنان مرغی به ذائقهٔ خراب منِ شش-هفت ساله سازگار نیاید.

اگرچه رسم بر آن بوده که هر کس چنین غذایی می‌ساخت، صدایم در نیامده، به همان مخلفات قناعت کرده و شکر خدای به جای می‌آوردم که از فرط جوع عمر خویش به پایان نرسانده‌ام. اما این بار سمیه چنان کرد که هیچ هنگام از یاد نبرم. چند تکه مرغی را آماده نموده بود تا پیش از تناول آن غذای کذایی، به سیخ بکشد و بر روی همان اجاقی که در اتاق داشت کباب کند که شاید این چنین مرغی به ذائقهٔ من سازگار آید. مادرم مانع آمد که این چنین اجاقت خراب شود.

به یاد ندارم که در پایان مادر بر او غلبه نموده یا توفیق یافت و نیت خویش را جامهٔ عمل پوشاند؟ اما هر چه که بود با این اراده‌ای که نمود، مهر خویش بر دلم بنشاند.

اگر روزی مرا از تاریخ پرسند که سمیه که بود؟ باید پاسخ گفت که زنی مهربان بود.