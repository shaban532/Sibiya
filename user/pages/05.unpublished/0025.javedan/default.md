---
title: جاودان
---
چهار پنج روزی مرخصی داده‌اند. مگر که خودشان مرخصی بدهند! پیام دادم به محمدسعید و مهدی که چهار پنج روزی خانه‌ام. وقت اگر بود ببینمتان. هر دویشان جواب دادند. قرار شد که پنج‌شنبه صبح بروم محمدسعید را ببینم و غروب هم با مهدی برویم آقای جاودان. صبح که از خانه می‌زدم بیرون به مامان گفتم که شاید تا شب نیایم. می‌خواستم این دو دیدار را به هم بچسبانم. ولی خوب انگار که زیاده از حد می‌شد. از محمدسعید خداحافظی کردم و آمدم خانه. به خودم که آمدم ساعت شش شده. باید بروم و به مهدی برسم. وعدهٔ‌مان ساعت هفت و ربع درب انرژی است.

چند دقیقه‌ای زود می‌رسم. جای خوبی قرار نگذاشتیم. نه این که آدم به دور باشم ولی حوصله‌ام نمی‌کشد در چند دقیقه چندتایی آدم ببینم و برای همهٔ‌شان توضیح بدهم که چه غلطی نمی‌کنم!

همین طور کمی دور تر از جایی که وعده‌ کرده بودیم قدم می‌زنم تا مهدی بیاید. چند دقیقه‌ای دیر می‌کند. می‌پرم بالای موتور و قام‌قام‌قام... . گاز می‌دهد که به نماز برسیم. هنوز روی موتوریم که صدای اذان از اطرافمان بلند می‌شود. چند دقیقهٔ دیگر می‌رسیم. اگر به نماز نرسیم تقصیر مهدی است. من وضو دارم. انگشترش را دستم می‌کنم و عینکش را می‌گیرم تا وضو بگیرد. منتظرش نمی‌مانم. می‌روم که به نماز برسم.

حاج آقا هنوز نیامده. منتظرند که حاج آقا بیاید و بعد نماز را شروع کنند. مهدی هم می‌آید. می‌خواهیم برویم جلوتر. جا برای دو نفر پیدا نمی‌شود. همان پشت‌ها می‌نشینیم.

ادا در می‌آورم که همهٔ حواسم به جلسه است و فکرم جای دیگری نیست. گوشی هایم را گذاشته‌ام روی بی‌صدا و  جایشان هم توی جیبم خوب است. اما مهدی راحت است. اهل این ریاکاری‌ها نیست. تلفنش را می‌زند. توییترش را چک می‌کند و به موقع نمازش را هم می‌خواند. گاهی اوقات هم سوالی از من می‌کند و یا چیزی می‌گوید به خلاف من که حتی سعی می‌کنم جوابش را هم ندهم!

سومین مرتبه است که می‌آیم اینجا. مرتبه اول اتفاقی وقتی اذان دادند آمدم در این مسجد بزرگ وسط بازار که نماز جماعت بخوانم. چهار پنچ نفری بیشتر نبودیم!

مرتبه دوم هم همانند امروز حدود یک سال و نیم پیش آمدم برای جلسه آقای جاودان. پیش‌تر جلسه‌ در جای دیگری برگزار می‌شد. آن‌جا را بیش‌تر دوست می‌داشتم. حال و هوای دیگری داشت. این جا مثل من ریایی است. آن‌جا ولی همه چیزش راست بود. مثل مهدی.

جلسه تمام می‌شود. فرصت نمی‌شود که صدقهٔ آب بدهم. از مهدی اجازه می‌گیرم و می‌روم دستشویی. وضو که می‌گیرم و می‌آیم بیرون می‌بینم مهدی جلوی در دستشویی منتظر است. آشمان را می‌گیریم و می‌رویم بیرون. دلم می‌خواهد آشم را نخورم و  به خانه ببرم اما چون مهدی گرسنه است و می‌خواهد آشش را بخورد به احترام او آشم را می‌خورم.

خوردن‌‌مان که تمام می‌شود،  دستم را می‌برم جلو که باهم دست بدهیم. چرا باید این کار را بکنم وقتی قرار است مرا تا خانه برساند؟ این سؤال را از خودش نمی‌پرسد و دستش را می‌آورد جلو. سرش را گول مالیده‌ام. خم می‌شوم و دستش را می‌بوسم. می‌گوید که شاید راضی نبوده! جوابش می‌دهم:

> به جهنم

می‌خندد. چارهٔ دیگری ندارد.

تلفنش را می‌دهد دستم که از پشت راهنماییش کنم. باز می‌گردانمش و گوشی خودم را بالأخره از جیب در می‌آورم:

> با گوشی خودم راهنماییت می‌کنم!

سه چهار جا اشتباه می‌رویم و چند دقیقه‌ای دیر می‌رسیم. به رویم نمی‌آورد. می‌رسیم و پیاده‌ام می‌کند.

و این چنین توفیق پیدا می‌کنم پس از یک سال و اندی آقای جاودان را ببینم. 

خدایا شکرت. باعث و بانی اش را حفظ بفرما! 

آمین!