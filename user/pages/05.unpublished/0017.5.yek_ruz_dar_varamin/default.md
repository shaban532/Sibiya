---
title: یک روز در ورامین
---

ماه مهر به پایان رسد. امروز یکم آبان است. سومین مرتبه است که به ورامین گردی می‌ایم. این بار کمی جدی تر از دو مرتبهٔ قبلی. دیروز پاستار بودم و صبح حوالی ساعت ده و نیم رهایمان کردند. 

از قبل رد کتابخانه را زده‌ام. مستقیم می‌آیم میدان رازی که گویا بیشتر به میدان چوب‌بری معروف است. وارد کتابخانه علامه قطب الدین رازی می‌شوم.سعی می‌کنم از کاغذهایی که به در و دیوار زده‌اند بفهمم که اوضاع از چه قرار است. بهترین چیزی که پیدا می‌کنم چیزی شبیه به این است:

برای عضویت به کارت شناسایی، یک قطعه عکس و بیست و یک هزار تومان پول نیاز است.

با خانم متصدی صحبت می‌کنم. توضیح می‌دهد که کارتخوان ندارند و باید اسکناس تحویلشان بدهم. توی جیبم فقط دو تا ده هزار تومانی که دارم که وقتی به ورامین می‌آمدم مامان بهم داد. عکس هم توی کیف دارم اما چون فقط دو تا از این عکس‌های نظامی دارم حیفم می‌آید که خرجشان کنم.

پول را که راحت می‌توانم از خودپرداز بگیرم. اما دو دلم که عکس‌ها را خرجشان کنم. 

می‌آیم بیرون. چند قدمی راه می‌روم. خود پردازی را می‌بینم و ده هزار تومان اسکناس می‌گیرم. پول را که گرفتم. پس بروم و بقیه کار را انجام بدهم. توی راه دو قطعه عکس را از هم جدا می‌کنم. 

یک فروشگاه فرهنگی درست روبروی کتابخانه قرار دارد. وارد می‌شوم چرخی می‌زنم و یک خودکار کیان می‌خرم که قلمی باشد برای نوشتن. فروشنده دو هزار و پانصد تومان کارت می‌کشد. قیمتش خوب است. بعداً باید دوباره بیایم و سری بزنم. باید چیزهای خوبی داشته باشد.

به خودم که می‌آیم روبروی خانم متصدی ایستاده‌ام. سلامی می کنم و پول و عکس و کارت ملی را می‌گذارم روی میز. 

- شما سربازید الآن؟