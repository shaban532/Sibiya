---
title: سفر به قبله 
---

صبح است. محرم رسیده و هوای گرم تابستان تاب همه را بریده. چند روزی است که عزم کرده‌ام کتابی را تهیه کنم. بلکه کتاب‌هایی. اما به خواسته‌ام ترتیب اثری نداده‌ام. یا باید ریسک کرونا را به جان بخرم و یا دلم را برای پرداختن هزینهٔ ارسال دیجی کالا نرم کنم. پس در خانه ماندن و گذاشتن داغ کتاب بر سینه‌ام را ترجیح داده‌ام.

اما امروز متفاوت است. فضای خانه گرفته‌است و ماندن به صلاح نیست. بر خلاف چند روز گذشته ریسک کرونا بر خانه ماندن ترجیح دارد. پس عزم خود را جزم می‌کنم تا راهی انقلاب شوم. این روزها خیلی کمتر از گذشته خیابان‌های انقلاب فشار پای مرا بر خود احساس می‌کنند. نمی‌دانم آنها هم هوای مرا می‌کنند یا این فقط منم که تا صدایی به گوشم می‌رسد هوایی می‌شوم و یاد روزهای خوش انقلاب در دلم زنده می‌شود.

هر طور شده خودم را آماده می‌کنم. شلوارم را به پا می‌کنم و پیراهنم را تن. ماسک هم که دیگر از لوازم زندگی است و شاید بشود بدون پیراهن بیرون رفت ولی بدون ماسک هرگز. موهایم را شانه نمی‌کنم. کوتاه است و نیازی به شانه کردن ندارد.

مادرم بدرقه‌ام می‌کند و از خانه خارج می‌شوم. یک اتوبوس و یک مترو چیزی است که مرا به مقصد می‌رساند. مطمئن نبودم که کارتم پول داشته باشد. پس حواسم بود و از مادرم پول خرد گرفتم. برایتان نگویم که این‌روزها پول خردها خیلی درشت شده‌اند.

وقتی اتوبوس به مقصد نزدیک می‌شوم به سرم می‌زند که برای ادامهٔ مسیر، اتوبوس‌های تندرو را جایگزین مترو کنم. اما اعتنایی نمی‌کنم. راهی مترو می‌شوم. نه ساعت به همراه دارم و نه تلفن و چه خوب است که مترو ساعت دارد. هر چیزش که بد باشد، این ساعت داشتنش نعمت بزرگی است که درک نمی‌شود.

قطار از راه می‌رسد. در باز می‌شود و همه از پشت سعی می‌کنند که هر چه زودتر خودشان را به داخل واگن برسانند. اعتنایی ندارند که یک نفر جلویشان ایستاده. شاید هم بی‌خیالی مرا می‌بینند و گمان می‌کنند که قصدی برای سوار شدن ندارم. هنوز سوار نشده‌ام که صدای سوت بسته شدن در واگن به گوش می‌رسد. بی‌خیالی را کنار می‌گذارم. هیچ دلم نمی‌خواهد تا قطار بعدی صبر کنم. پایم لای در گیر می‌کند. یک بار دیگر در باز می‌شود و خیالم راحت می‌شود و دوباره همان اندازه بی خیال. این بار تمام بدنم لای در می‌ماند و در به ناچار دوباره باز می‌شود. هر طور شده خودم را به داخل واگن می‌کشانم. در بسته می‌شود و قطار حرکت می‌کند. شلوغ نیست و زمانی نمی‌گذرد که انقلاب می‌شود.

کارتم، کارت دانش‌آموزی است. اما سال‌هاست که دانش‌آموز نیستم. چون به دانشجوها هم کارت می‌دهند ترجیح داده‌ام که از همان کارت دانش‌آموزی استفاده کنم. لزومی ندیده‌ام که کارت قبلی را به کارت جدیدی بدل کنم که تنها تفاوت آن دانشجویی بودن آن است در مقابل دانش‌آموزی بودن کارت فعلی. اما حالا دانشجو نیستم. پس نباید از کارت دانش‌آموزی استفاده کنم. توجیحی ندارد. یک کارت معمولی هم داشتم که همراه خود نیاورده‌ام. شاید باید یک کارت معمولی می‌خریدم که این را هم نکردم. فعلاً تنها کاری که از دستم بر می‌آید این است که هنگام خارج شدن از مترو کارت نزنم تا بابت چند ایستگاه، کرایه کامل خط از حسابم کم شود.

از مترو خارج می‌شوم. قبل از خریدن کتاب سری به بانک می‌زنم. مسیر بانک از سمت راست است و کتاب فروشی از سمت چپ. خیلی شلوغ است. به نظر می‌رسد همه آمده‌اند تا وام بگیرند. کارم واجب نیست پس پشیمان می‌شوم و سریع از بانک خارج می‌شوم و مسیری که آمده بودم را بر می‌گردم. از جلوی در مترو عبور می‌کنم و به سمت کتاب فروشی روانه می‌شوم.

نزدیک است و با چند گام می‌رسم. پله‌ها را آرام آرام و یکی یکی پایین می‌روم و وارد مغازه می‌شوم. نه شلوغ است و نه خلوت. خلوت که باشد فروشنده حواسش به تو هست و آزادی عمل زیادی نداری. شلوغ هم که باشد ریسک کرونا بالاتر است. از همین حالا قید یکی از کتاب‌ها را زده‌ام و دنبال کتاب دیگر می‌روم. سعی می‌کنم به فروشنده‌ها توجهی نکنم و خودم کتاب را پیدا کنم ولی موفق نمی‌شوم. از یکی از آنها کمک می‌خواهم. می‌آید و کمک می‌کند. توی همان دو جایی که خودم دنبال کتاب گشته‌بودم به دنبال کتاب می‌گردد و پیدا نمی‌کند. به پشت کامپیوتر می‌رود جستجو می‌کند و به همکارش می‌گوید که برود و از انبار بیاورد. سه چهار تا می‌آورد یکی را به دست من می دهد و مابقی را همان جایی قرار می‌دهد که دنبالش گشته‌بودیم. کتاب را می‌گیرم و تشکر می‌کنم.

اما کار من هنوز تمام نشده. این همه راه را که آمده‌ام. حیف است بدون دیدن کتاب‌های دیگر به خانه برگردم. حال و حوصله گشتن توی خیابان و کتاب‌فروشی‌های گونه‌گون را ندارم. اما حداقل می‌توانم نگاهی به قفسه‌های کتاب همین جا بیاندازم.

قفسه کتاب‌های سفرنامه به نظر جالب می‌آید. کاملاً با حال و هوای امروزم سازگار است. سفر به قبله نام کتابی است با صفحات کم. به حدی کم که روی عطفش جایی بری نوشتن نامش نبود. تعریف کتاب را قبلاً در سایت رهبری دیده‌بودم. حجم کم معمولاً با قیمت کم همراه است. این همان کتابی است که باید بخرم. هم ارزان است و هم توصیه شده. کتاب را بر می‌دارم.

چند کتاب دیگر هم بر می‌دارم. سعی می‌کنم قیمت‌ها را با هم جمع بزنم. کار سختی است ولی هر طور شده حساب می‌کنم. به نظر خیلی زیاده شده. پس دو تا از آنها را به سر جایشان بر می‌گردانم تا شاید در نوبتی دیگر آنها بخرم. دوباره قیمت‌ها را جمع می‌زنم و راهی صندوق می‌شوم. سلام می‌کنم و کتاب‌ها را روی میز می‌گذارم. قیمتی که صندوق‌دار اعلام می‌کند بیشتر از چیزی است که محاسبه کرده‌ام. یعنی چه شده؟ حتماً می‌خواهد کتاب‌ها را به قیمت جدید بفروشد. احتمالاً حسابم پول کافی دارد پس چیزی نمی‌گویم. کارتم را تحویل می‌دهم و رمزم را می گویم. ترس بر من چیره می‌شود که شاید حسابم به اندازه کافی موجودی نداشته باشد. تراکنش با موفقیت انجام می‌پذیرد. کارت و رسید و نایلون حاوی کتاب‌ها را بر می‌دارم و پله‌ها را یکی یکی آرام آرام بالا می‌روم. در همان حال کتاب‌ها را بیرون می‌آورم و دوباره قیمت‌ها را جمع می‌زنم. عه! اشتباه حساب کرده بودم.

وارد خیابان می‌شوم و به سمت راست حرکت می‌کنم. خیلی سریع به مترو می‌رسم. وارد می‌شوم. خدا را شکر که پله برقی کار می‌کند. کارتم را می‌زنم. و دوباره پله. این بار پله برقی فقط به سمت بالا حرکت می‌کند. را این بار سریع‌تر پایین می‌آیم تا از قطار اول جا نمانم. عه! اشتباه آمدم. باید مسیر مقابل را انتخاب می‌کردم. به ذهنم نمی‌رسد که برای برگشتن می‌توانم از پله برقی استفاده کنم و مجبور می‌شوم با کراهت پله‌هایی که آمده‌بودم را برگردم. سریع می گذرد و به محل توقف قطار می‌رسم. یادم نمی‌آید که این بار هم زحمت پایین آوردنم بر دوش زانوان ناتوان بوده و یا موتورهای توانمند پله برقی. قطار هنوز نرسیده و سکو هم خلوت. کلّی هم صندلی خالی هست. می‌نشینم.

دست در نایلون کرده و سفر به قبله را بیرون آورده و شروع می‌کنم. همیشه همین طور است. چند صفحه بیشتر نخوانده‌ام که قطار از راه می‌رسد. نگاهی به شماره صفحه می‌اندازم و کتاب را می‌بندم و حرکت می‌کنم. امیدوارم درست یادم بماند که اگر نماند یا چند صفحه از کتاب را از دست می‌دهم و یا مجبور می‌شوم چند صفحه‌ای را دوباره بخوانم. خدا را شکر این بار با گیر کردن لای در وقت مردم را نمی‌گیرم. طاقت نمی‌آورم کتاب را بسته نگهدارم. سریع باز می‌کنم و ادامه می‌دهم.

زود می‌رسیم. دوباره شماره صفحه را نگاه می‌کنم و ... . هوا گرم است. کمی راه می‌روم. به ایستگاه اتوبوس می‌رسم. اتوبوس منتظر است. منتظر من؟ نه! منتظر است وقتش بشود تا حرکت کند. به من هم کاری ندارد! جای برای نشستن دارد. می‌نشینم و ادامه می‌دهم. این بار وقت بیشتر دارم. شاید بتوانم همه را تمام کنم. اما نه. به ایستگاهی که باید می‌رسیم و هنوز خیلی مانده. همان بهتر که رسیدیم. چون دیگر حال ادامه دادن ندارم.

اذان گفته. با چند گام بزرگ خود را به خانه می‌رسانم. زنگ می‌زنم، وارد می‌شوم و مورد استقبال گرم مادر واقع می‌شوم: 
> اول ناهار یا نماز؟ 

<!-- -->
> ناهار خوردی تو؟

<!-- -->
> نه! 

<!-- -->
> گرسنه‌ای؟ 

<!-- -->
> نه زیاد! 

<!-- -->
> پس نماز!

سفر به قبله نوشته آقای هدایت الله بهبودی خاطرات ایشون در سفر حج سال ۱۳۷۰ هجری شمسی است که همان سال نوشته شده. کتاب متن روانی دارد و مخاطب را به‌خوبی به خود جذب می‌کند. آنجا که فضای عربستان را توصیف می‌کرد، مرا سخت به فکر فرو برد، سیاست‌های منافقانهٔ آل‌سعود آرزوی ظهور را در دلم زنده کرد و حال و هوای مناسک حج یک آرزوی دیگر را.

قیمت و چاپ

اما آنچه در انتها باقی ماند، شرمساری بود. شرم از اینکه یک شیعهٔ امیرالمؤمنین چه اندازه با حج و مناسک آن بیگانه‌ است. به آن اندازه که وقتی خاطرات مربوط به مناسک را می‌خوانَد حس می‌کند که نویسنده این بخش از خاطراتش را به زبانی غیر از فارسی نگاشته و از خواندن کتاب باز می‌ماند.