---
title: همیشه همین است
---

حال غریببی است. همهٔ‌مان نشسته‌ایم. دانه دانه صدایمان می‌زنند، می‌رویم و کاغذی را امضا می‌کنیم و از شر این غروب دلگیر خلاص می‌شویم. بعضی که اعتراض دارند کارشان بیشتر طول می‌کشد. باید به جای امضا کردن، مصحح را قانع کنند که اشتباه کرده است و آنها درست نوشته‌اند. دو سه روز است که وضعمان همین است. ولی امروز دلگیرتر است. شاید چون غروب آخر است.

بعضی حالشان از من خراب‌تر است. بندگان خدا نمی‌دانند که عاقبت‌شان چه خواهد شد. چه خوب است که تکلیف من روشن است. نه این که تازه روشن شده باشد. از همان ابتدا هم قرار نبود طلا بگیرم. حالا هم مشخص است. در بهترین حالت نقره خواهم گرفت که البته تنها فرقش با برنز رنگ نقره‌ای‌اش است.

این چند روز اعتراضی نداشتم. اما این بار عزم اعتراض کرده‌ام. یکی از سؤالات با ایده‌ای ناب حل می‌شد. یکی دو نفری حل کرده‌اند و نمره‌اش را گرفته‌اند. باقی هم که حل نکرده‌اند. در این بین حال من از بقیه‌شان غریب‌تر است. فکر می‌کنم که سؤال را حل کرده‌ام. البته نه با آن ایدهٔ ناب. با یک راه حل چند صفحه‌ای که حالا که نمره‌ها را زده‌اند به دیوار، کنار نام من برای این سؤال نمره صفر گذاشته‌اند.

از روز امتحان تا به امروز راه حلّم را برای چند تا از بچه‌ها توضیح داده‌ام. معمولاً توضیح دادنم آنقدر طول می‌کشد که بچه‌ها خسته می‌شوند و نیمه کاره می‌روند. پس هنوز نمی‌دانم که درست نوشته‌ام یا نه. حالا هم در این غروب دلگیر باید یک بار دیگر -این بار اما دقیق‌تر از همیشه و البته تا آخرش را- برای مصحح توضیح بدهم تا بتوانم نمره‌ام را بگیرم. شانس بهتری هم دارم. و آن اینکه مصحح دوست داشتنی تمام راه حلم را خوانده باشد و اشتباهم را پیدا کرده باشد. در این صورت وقتی می‌روم بالای سرش، دستش می گذارد مثلا روی خط دهم صفحه چهارم و می‌گوید این غلط است و من هم احتمالاً دفاعی ندارم، امضا می‌کنم و خلاص می‌شوم.

بالأخره نوبت من می‌شود: 
- سلام 
- سلام. راه حلت طولانی بود. خواستم بخونم اما سخت بود. نمی‌فهمیدم چی نوشتی. ولش کردم که شاید خودت فهمیده باشی که اشتباه کردی. حالا نظرت چیه؟ 
- نمی‌دونم. فکر می‌کنم درست باشه. 
- باشه. بیا این برگه ات رو بگیر. برو قشنگ بخونش. من کار چند نفر رو راه می‌اندازم. بعد تو بیا برام توضیح بده که ببینیم چی می‌شه.

برگه را از دستش می‌گیرم. کمی دور می‌شوم تا جا برای بقیه باز شود. روی صندلی می‌نشینم و شروع می‌کنم به خواندن آنچه که روی برگه نوشته شده. ولی مگر می‌شود خواند در این غروب غریب این راه حل طولانی را؟ چشمم را بالا و پایین می‌برم. صفحه‌های بعد را نگاه می‌کنم. اما فایده‌ای ندارد. اصلاً نمی‌فهمم که چه نوشته‌ام.

چند نفری می‌آیند، امضاهایشان را می‌کنند و می‌روند و من همین طور هاج و واج چشم دوخته‌ام به برگه‌ای که هیچ از آن نمی‌فهمم. بقیه هم می‌آیند و می‌روند. حالا اگر کار من تمام شود مصحح آسوده می‌شود. صدایم می‌زند. سرم را بلند می‌کنم بی آنکه چیزی بگویم همان طور هاج و واج به چشمانش خیره می‌شوم. حالم را می‌فهمد و با مهربانی می‌پرسد: 
- راه حلت رو متوجه نمی‌شی؟ 
- نمی‌فهممش. 
- روی مرزی ؟

بی آنکه رمقی برای اندیشیدن و حرف زدن برایم باقی مانده باشد سرم را تکان می‌دهم که نه. 
- ببین. می‌تونی این‌جا بشینی و باز هم راه حلت رو بخونی. من هم کمکت می‌کنم. شاید واقعاً درست نوشته باشی. ولی این رو بدون که امروز تموم می‌شه و دیگه هیچ وقت مهم نیست که نمرهٔ این سؤال رو گرفته باشی یا نه. بازم میل خودته.

چرا به ذهن خودم نرسیده بود. با این جملهٔ آخرش نیرویی در خودم احساس می‌کنم. از جایم بلند می‌شوم. به سمتش می‌روم. چشمم را می‌دوزم به نگاه مهربانش و لبخندی می‌زنم. برگه‌ام را تحویل می‌دهم. آنجایی را که باید، امضا می‌کنم، تشکر کرده و خداحافظی می‌کنم و از اتاق خارج می‌شوم و خلاص می‌شوم.