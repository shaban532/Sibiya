---
title: روز اول با ممل
---

سوم سال از دورهٔ راهنمایی، ما را معلمی بود در درس قرآن زارعی نام. پس از هشت سال تحصیل در مدرسه نخست مرتبه همان او بود که برای قرائت صحیح بر ما تنگ گرفت. بیشترمان قرآن خواندن نمی‌دانستیم. تا به آن سال از ما نطلبیده بودند. همّ و غمّشان ریاضی بود و علوم. تجوید و قرائت به چه کار می‌آمد؟ دانش‌آموز می‌بایست علوم نو می‌دانست.

امر بر وی گران آمد. وظیفه‌ٔ خود می‌دانست چیزی از قرائت -هر چند اندک- دانش‌آموزان را بیاموزد. ما را فنونی تعلیم داد و شرط کرد که در نهایت مصحف را نیکو قرائت کنیم.

موعد امتحان فرا رسید. هر کدام یک صفحه یا کمتر از مصحف شریف قرائت می‌کردیم. او مجالمان می‌داد که غلط‌ها اصلاح کنیم. اگر اصلاح نمی‌کردیم بر ما اشکال می‌کرد و از نمره‌ٔمان می‌کاست. بعضی پنج غلط، بعضی ده غلط و بعضی بیشتر داشتند. چند نفری هم که پیش‌تر به سبب خانواده قرائت نیک آموخته‌بودند نیکو قرائت کردند و سهم خود از مصحف بدون غلط به پایان رساندند.

در بدایت سخت گرفت تا بدان سبب دانش‌آموزان آن اندازه که شایسته است تمرین کنند و قرائت فرا گیرند اما در نهایت نمره با ملاطفت و ملایمت داد که خاطره‌ای نیک از آن روزها برجای ماند.

و این چنین روانهٔ دبیرستان شدیم. اگر چه هم‌چنان قرائت نیک نمی‌دانستیم اما مگر ممکن است خداوند قدمی را در راهش مزد ندهد؟