---
title: فرهنگیان
---

سازمان سنجش نتیجه نهایی کنکور سراسری را اعلام کرد.

انتخاب ششم‌ خود را پذیرفته شدم: راهنمایی و مشاوه دانشگاه فرهنگیان دانشگاه پردیس شهید چمران تهران.

در توضیحات این رشته نوشته‌اند که محل خدمت‌ام منطقه ۱۸ تهران خواهد بود که البته بنابر نیاز آموزش و پرورش و به صلاحدید خودشان قابل تغییر است و حق اعتراض به این موضوع از من سلب شده‌است.

۸ سال از ۱۲ سال تحصیل‌ام را در این منطقه به مدرسه رفته‌ام و بیش از نیمی از سالیان زندگی‌ام را در این منطقه زیسته‌ام و به حول و قوه الهی بقیه سال‌های زندگی‌ام را نیز در همین منطقه خواهم گذراند. کسی چه می‌داند. شاید در پایان نیز مرا در آغوش شهیدان، در گلزار شهدا یافت آباد به خاک بسپارند، اگرچه همجواری فاطمه معصومه سلام‌علیها را افزون‌تر دوست می‌دارم.

دانشگاه فرهنگیان طی اطلاعیه‌ای اعلام داشته که پذیرفته شدگان این دانشگاه از روز چهارشنبه ۷ مهر لغایت جمعه ۹ مهر برای ثبت نام غیر حضوری به سامانه آموزش دانشگاه مراجعه نمایند.

سامانه آموزش دانشگاه فرهنگیان همانند بسیاری دیگر از دانشگاه‌های دیگر کشورمان سامانه جامع گلستان است.

این سامانه در دهه‌های پیشین ساخته شده و در مقایسه با آنچه در سالهای اخیر تولید می‌شود خسته کننده ، نازیبا و کند به نظر می‌آید با این حال ثبت نام بدون اشکال و در زمان اندکی انجام شد.

دانشگاه شریف سامانه آموزش اختصاصی خود را داشت که حاصل پروژه دانشجویی دکتر زارعی بوده است. اگرچه آموزش شریف با مشکلات فراوانی همراه بود با این حال در نگاه من از گلستان بهتر بود.

هم چنین پردیس شهیدچمران اعلام نموده که پذیرفته‌شدگان رشته راهنمایی و مشاوره برای ثبت‌نام حضوری روز یکشنبه ۱۱ مهر به دانشگاه مراجعه نمایند. علاوه بر حضور خودمان لازم است که مدارکی را نیز آماده کرده، در روز موعود تحویل دانشگاه دهیم: ۱۲ قطعه عکس که نمی‌دانم به چه کارشان می‌آید، فرم‌هایی که عاقبت آنها را تحویل نگرفتند و مدارک تحصیلی سال‌های دیپلم و پیش‌دانشگاهی که به‌چنگال نیرومند دانشگاه پیشین گرفتار آمده‌اند.

اما پردیس شهید چمران! یگانه خط عمود روی نقشه که از میانه پردیس می‌گذرد تهران را به دو نیم قسمت می‌کند که نیمه راست جز نیمی از همین پردیس چیز دیگری را در خود ندارد! این را مقایسه کنید با خطی که از محل سکونت‌مان گذشته و از دوران ۳۰ درجه خط افق در جهت ساعتگرد به دست می‌آید و تهران را به دو ناحیه تقسیم می‌کند که ناحیه جنوب غربی خالی از سکنه است. نتیجه آنکه اگر تحصیل حضوری باشد، یا در دانشگاه سکونت خواهم گزید و یا یک بار دیگر فرم انصراف را امضا خواهم کرد. با این تفاوت که این بار خدمت سربازی پناهگاهم خواهد بود نه دانشگاهی دیگر.