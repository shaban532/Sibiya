---
title: عمامه‌ام به سرم گشاد است
---

عمامه‌ات که به سرت گشاد باشد، یک آن به خودت می‌آیی و می‌بینی که قلاده شده به دور گردنت.

دژبان از روی کاغذی که به دست داشت نام‌هایمان را به نوبت می‌خواند و یکی یکی از پادگان خارج می‌شدیم. هر کداممان ده هزار تومان داده بودیم تا برسانندمان به آن نقطه‌ای که از آنجا بشود زنده به خانه رسید.

اتوبوس بیرون پادگان انتظارمان را می‌کشید تا سوارمان کرده، برساندمان به آن جایی که باید و سریع‌تر از شرمان خلاص شود. یک نفر را نشانده بودند بر درش تا مبادا آن کس که ده هزار تومانش را نداده سوار شود. آن اندازه خسته کننده بود که در نهایت تصمیم گرفتند همه را سوار کنند. آنکه پول نداد و سوار شد نوش جانش ولی فکر آن کس که ده هزار تومانش را داده بود و با این حال از اتوبوس جا ماند دلم را به درد می‌آورد.

من که رسیدم چهار پنج نفری جلویم منتظر بودند تا نامشان را در لیست پیدا کنند و سوار شوند. چند نفری هم بعد من آمدند و پشت سرم به خط شدند.

وقتی فهمیدم عمامه‌ام به سرم گشاد است که سربازی را دیدم که "صف" در قاموسش نمی‌گنجید. آمد کنار من ایستاد. به روی خودم نیاوردم. نفر جلویی که یک قدم پیش رفت این بندهٔ خدا هم خودش را جلوی من جا زد. گفتمش که من از قبل شما این جا هستم. توجهی نکرد. حرفم را تکرار کردم. غرولندی کرد که آفتاب است و بگذار که سریعتر سوار شویم. از پشت زدم بر شانه‌اش تا بلکه حقم را بگیرم اما "صف" در قاموسش نمی‌گنجید. صدایی به گوش رسید: 
- اتوبوس بغلی خالیه. برید سوار شید. 
به سمت اتوبوس خالی حرکت کردم، سوار شدم و به فکر فرو رفتم:

اگر یک روز او مرا با عمامه‌ای که بر سرم پیچیده‌ام ببیند با خود نمی‌گوید که این مردک همان است که بر سر صف اتوبوس با من دعوا می‌کرد؟

ترس از آن دارم که فردا پیغمبر قلاده‌ام را به دست نگهبان جهنم بدهد و بگوید که عمامه‌ام را بر سرت پیچیدی و آبرویم را بردی. باید فکری کرد!