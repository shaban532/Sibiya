---
title: رفعت‌اللّه
---
معلم پرورشی مدرسهٔ‌مان یک گروه سرود تشکیل داده که من هم در آن هستم. صدایم خیلی خوب نیست ولی چون مرتب، منظم و تاحدی هم مؤدب هستم معلم‌مان مرا هم انتخاب کرده.

هر روز ظهر بعد از تمام شدن مدرسه، حدود نیم ساعت بیشتر می‌مانیم تا سرودمان را تمرین کنیم و برای اجرای آن ماده بشویم.

این سال تحصیلی سال خیلی خوبی است. بزرگتر شدم، دوست پیدا کردم و کلی اتفاقای خوب افتاد. رفعت‌اللًه بهترین دوست من است. او هم برای گروه سرود انتخاب شده. با هم در مدرسه می‌مانیم، سرودمان را تمرین می‌کنیم و بعد به خانه‌هایمان می‌رویم. نیمی از مسیر را با هم همراه هستیم. از یک پارک عبور می‌کنیم و بعد هم هر کداممان به طرف خانهٔ مان حرکت می‌کنیم.

به خودش نگفتم ولی راستش خیلی دوستش دارم. اهل افغانستان است، درسش خوب است و کمی هم از من مؤدب‌تر است.

۲۲ بهمن می‌شود. سرودمان را اجرا می‌کنیم:

> سرفراز باشی میهن من/
> ای فدایت جان و تن من/
> پر بها تر از زر و گوهر/ 
> خاک پاک تو وطن من
> (۲ بار)

> یادگار خون عاشقان بی نشان  تا ابد بود تو را حق نگه دار

> ای شمیم دلنواز عشق و معرفت سرزمین پاک ما ای ایـــران

> دوستت دارم مهد دین مــن/
> دوستت دارم بهترین مــن/
> دوستت دارم سرزمین من
> (۲ بار)

> گر بخواهد دمی دشمنی هلاک تو

> گر بخواهد کسی یک وجب ز خاک تو

> می شوم تا مرزت روانه

> خصم دون، می‌رانم ز خانه

> با سلاحی از خشم و کینه

> سینه‌اش می‌گیرم نشانه
> (۲ بار)

> دوستت دارم مهد دین مــن/
> دوستت دارم بهترین مــن/
> دوستت دارم سرزمین من
> (۲ بار)

> سرفراز باشی میهن من/
> ای فدایت جان و تن من/
> پر بها تر از زر و گوهر/
> خاک پاک تو وطن من
> (۲ بار)

> ایران .. ایران .. ایران ایران ایران ایران

> یادگار خون عاشقان بی نشان  تا ابد بود تو را حق نگه دار

> ای شمیم دلنواز عشق و معرفت سرزمین پاک ما ای ایـــران

معلم پرورشی تمام سعی‌اش را به کار گرفت، ولی نتیجه چنگی به دل نزد. چند تایمان غایب بودند. یکی دو نفر زنگ ورزششان بود و با گرمکن ورزشی آمدند. یکی مریض بود و داشت آب دماغش را می‌خورد. نفر آخر هم در حالی که یک گاز بزرگ به ساندویچش زده بود، بقیه آن را گذاشت در جیب لباسش و بدو بدو خودش را به ما رساند.

با این اجرا کار گروه سرود به پایان می‌رسد و از این پس همراه بقیهٔ دانش‌آموزان از مدرسه خارج می‌شویم. با رفعت‌الله به سمت خانه به راه می‌افتیم. به پارک می‌رویم و روی نیمکت می‌نشینیم و گرم صحبت می‌شویم. گاهی اوقات هم اگر پولی داشته باشیم چیزی می‌خریم و می‌خویم. ساعت نداریم ولی حواسمان است که خیلی طول نکشد ... 

اگر مامان بفهمد که فعالیت گروه سرود به پایان رسیده و من و رفعت‌الله به پارک می‌رویم دعوایم می‌کند. حق هم دارد. می‌ترسد در پارک با آدم‌های ناجور دوست بشوم و چیزهای ناجور یاد بگیرم و پسر بدی بشوم. اما من بزرگ شده‌ام و می توانم از خودم مراقبت کنم که آدم ناجوری نشوم. پس خبری از این پایان به مامان نمی‌دهم. مامان فکر می‌کند ما در مدرسه هستیم و در عوضش در پارک می‌نشینیم. هم من از بودن با رفعت‌الله لذت می‌برم و هم مامان ناراحت نمی‌شود.

چند روزی به همین شکل می‌گذرد. نمی‌توانم تا آخر عمر به مامان دروغ بگویم. به مامان اطلاع می‌دهم که فعالیت گروه سرود پایان یافته. ..

حالا دیگر وقتی از مدرسه تعطیل می‌شویم. در پارک نمی‌نشینیم. ایستاده کمی صحبت می‌کنیم. از آبخوری آب می‌خوریم و خداحافظی می‌کنیم.

و من هیچ وقت نمی‌فهمم  که رفعت‌الله چیزی از در پارک نشستن‌هایمان به مادرش گفته یا نه  اما خوب می‌دانم که بعد‌ها دلم برایش تنگ خواهد شد.