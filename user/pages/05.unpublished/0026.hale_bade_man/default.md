---
title: حال بد من
---
شنبه است. دیروز جمعه بود و فردا هم حکماً یکشنبه. حالم گرفته است. خودم را به در و دیوار می‌کوبم بلکه راهی پیدا کنم برای خلاصی از این نکبت. نتیجه نمی‌دهد. دلخوشی‌ام شده فعالیت فردای خیریه برای تهیه هدیه‌های عید قربان بلکه فردایم را از این نکبتی نجات دهد!

دیوانه‌ که نیستم. شروع کنم به نوشتن از این که حالم گرفته. چه دردی را دوا می‌کند؟ و یا به درد چه کسی می‌خورد؟ غرض چیز دیگری است.

یک ماهی دوره بودم و سه چهار روزی است که تمام شد و آمده‌ام خانه. 

دوره که بودیم، صبح که البته از نگاه عده‌ای هنوز شب است پا می‌شدم برای نماز. نماز را می‌خواندم و کمی بیدار می‌ماندم. پس‌تر از ترس مردن از خستگی زیاد کمی می‌خوابیدم. دیری نمی‌پایید که با صدای زنگ تلفن از خواب برمی‌خاستم و می‌رفتم برای صبحانه. صبحانه را که می‌خوردی و چند دقیقه‌ای قدم می‌زدی کلاس‌ها شروع می‌شدند تا چهار و اندی از بعد از ظهر. در این میان یک استراحت کوتاهی هم داشتیم برای نماز و ناهار. اگر قید ناهار را می‌زدی می‌شد در عوضش چند دقیقه‌ای بخوابی.

کلاس‌ها که تمام می‌شد فرصتی چند دقیقه‌ای داشتی که کمرت را بگذاری روی تخت تا کمی استراحت کند. با هوشیاری کامل باید نگهبانی می‌دادی تا خوابت نبرد. کافی بود خوابت ببرد که از اتوبوس جا بمانی.

ساعت پنج یک اتوبوس حرکت می‌کرد به سمت حرم. دوره‌ای که در قم یا مشهد برگزار شود، خیلی خوب است. رفتن به حرم را می‌کنند جزء برنامه سین! دو سه ساعتی حرم بودیم و بعد با اتوبوس برگشت که ساعت هشت و اندی می‌آمد دنبالمان بر می‌گشتیم به همان جایی که از آن آمده بودیم.

از اتوبوس که پیاده می‌شدیم بدو بدو می‌رفتیم که شام تمام نشود. شام را می‌خوردیم و مسواک و مستراح و لالا.

گاهی هم ناپرهیزی می‌کردم و بعد از مستراح و قبل از لالا چند دقیقه‌ای کتاب می‌خواندم. اما حواسم را خوب جمع می‌کردم که خیلی طول نکشد که طول کشیدن همانا و خواب ماندن برای نماز همان.

یک ماه به این صورت گذشت. گاهی اوقات از فرط خستگی آرزو می‌کردم دوره زودتر تمام شود اما نکته قابل توجه آنکه در طول دوره هیچ گاه احساس کسالتی را که امروز بر من مستولی شده پیدا نکردم.

خوب که چه؟! یکی نیست بپرسد که این‌ها را چرا می‌نویسم؟

دنبال جواب می‌گردم! دیروز داشتم برای میلاد می‌گفتم که خدایی که ما را آفرید حکماً نباید راضی باشد به این زندگی نکبتی که خودمان هم از آن خسته‌ایم. پس اگر امروز حالمان گرفته است و از این زندگی نکبت خسته‌ایم، نه خدا ظالم است و نه مشکل از عالم خلقت است. حتی جمهوری اسلامی و آمریکا و اسرائیل و غیره هم تقصیر کار نیستند. خودمانیم که اشتباه زندگی می‌کنیم و اثر وضعی این اشتباه زندگی کردن می‌شود حال روز نکبتی که حالمان را بهم می‌زند.

