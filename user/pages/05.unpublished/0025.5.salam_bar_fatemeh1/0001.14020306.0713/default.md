---
title: ششم خرداد هزار و چهارصد و دو: هفت و سیزده دقیقه 
taxonomy:
    tag: [animal, cat]
---

بازمی‌گردم که پذیرش شوم. گویی هنوز نیامده‌اند.

در راه شیخی را می‌بینم در حال جارو زدن مقبره شهید گمنام. اول مرتبه که وارد مجتمع شدم سلامش داده بودم.
می آیند و می‌فرستندمان برای صبحانه. سه نفریم. یک نفر هم پشت تر است. وارد سالن غذاخوری می‌شویم. یک نفر تکه کاغذی را می دهد دستمان. نیم متر جلوتر تکه کاغذ را می‌دهیم و در عوضش یک پیش‌دستی می‌دهند دستمان. محتویات پیشدستی شامل یک کرهٔ ده گرمی، یک مربای کوچک و یک پنیر خامه‌ای سی گرمی است. وزن مربا را نگاه نکردم. پادگان خودمان شنبه صبح یک کره پانزده گرمی می‌دهد با دو تا مربای کوچک. وزن مربا های خودمان را هم نمی‌دانم. کره‌های ما قیمت نداشت. این یکی ها قیمت‌شان۲۶۰۰ تومان است. پانزده گرمش را که حساب کنی می شود ۳۹۰۰ تومان. 

یک جانانی بزرگ پر از نان سنگک های نرم و خمیر شده روی میز است که هر کس به اندازه نیاز نان بر می دارد. بعضی هم بیش‌تر بر می‌دارند و اضافه می‌آورند. خمیر و به هم چسبیده ولی سنگک است. بعد از این هر روز لواش خوردن ها می‌چسبد. خاطرات دانشگاه شریف را برایم زنده می‌کند. جانانی بزرگ با نان‌های به هم چسبیده و البته لواش.

می رویم و روی صندلی می نشینیم. تمیز است. مرا یاد مشهد می‌اندازد. یک بار وقتی پیش دانشگاهی بودم از طرف مدرسه رفتیم هتل یکتا. یک بار هم اردوی ورودی سال ۹۶ دانشگاه شریف. در یک مجتمع اقامتی که آن هم به مشابه این متعلق به بسیج بود. با مهدی رفتیم نشستیم و مهدی برایم می‌گفت که باید وارد وبگاه دانشگاه شد و غذا ثبت نام کرد. آن روزها در بند این چیزها نبودم. ثبت نام نکردم و چند روز اول را بی غذا ماندم. چقدر شیرین بودند آن روزها. چه حال خوبی بود وقتی اثر انگشتم گوشی مهدی را باز می‌کرد. قول داده بودم که حریم شخصی‌اش را محترم بشمارم! چقدر شیرین است این اندازه از اعتماد. دلم تنگ است. دیشب که گوشی را آوردند، اثر انگشتم را که ثبت کردم، گوشی را دادم دست داداشم تا او هم اثر انگشتش را ثبت کند. متقابلاً اثر انگشت من هم قفل گوشی او را باز می‌کند. و هم‌چنین قفل گوشی مامان را. گوشی بابا هم که حسگر تشخیص اثر انگشت ندارد. به جایش همه‌مان رمزش را بلدیم و هر موقع بخواهیم بازش می‌کنیم. کامپیوتر شخصی هم که نداریم. همه چیزمان مشترک است. راستش من فقط روی چند تا از یادداشت هایم رمز گذاشته‌ام. متقابلاً سعی می‌کنم تا جای ممکن وارد موارد شخصی میلاد نشوم. در کنارش یاد گرفتم اگر اتفاقا یا عمدا چیزی را دیدم که نباید می‌دیدم زود فراموش کنم. این را چند سال پیش وقتی یکی از آشنایان گوشی‌اش را داده بود که درست کنم و اتفاقی چیزهایی دیده بودم که شاید نباید می‌دیدم فهمیدم.

در سالن غذا خوری دیگرانی هم هستند. سنشان بیشتر است. معلوم است که به ما ربطی ندارند. یک طرف دیگر محل غذا خوردن بانوان است. بین‌مان دیوارهای متحرکی قرار داده اند که خودمان خودجوش تفکیک جنسیتی ایجاد کنیم. نگاهی گذرا می‌اندازم. سنشان بالا است. به سان مردان جا افتادهٔ اطرافمان.

پیشدستی‌هایمان را که گرفتیم من و یکی دیگر نشستیم کنار هم یکی دیگرمان هم نشست روبرویمان. نفر چهارم هم آمد کنار نفر سوم. یک نفر از این ور روبروی یک نفر از آن ور. یک نفر از هر طرف هم بدون نفر روبرویی. نفر کناری‌ام آرام می‌گوید که برویم چای. لیوان کاغذی دارد. چای هم دارد. نه مثل پادگان که فقط آبجوش که آن هم پاره ای از اوقات جوش نیست. چای که می آوریم نفر کناری جایش را عوض می‌کند. نمیدانم چرا. شاید از من خوشش نیامده. یک آن  قصد می‌کنم که من هم بروم کنارش که چشمم می افتند به دو نفر روبرویی. همان جا می‌نشینم. با روبرویی هم کلام می‌شوم. پسر خوبی است. اهل مشهد است و در طبس خدمت میکند. هم پایه ایم. بعداً برایم می گوید که قرار است سرباز عقیدتی بشود.

حالا هم که دارم می‌نویسم کنارم دراز کشیده و آرام با گوشی‌اش ور می رود. و من هم سرم به کار خودم است. دوست ندارم یک موقع با خودش فکر کند که خودم را می‌گیرم یا چیزی شبیه به آن ولی باز هم دلیل نمی‌شود که نوشتنم را رها کنم. هر چه هست دوستش دارم. مهرش به دلم نشست.