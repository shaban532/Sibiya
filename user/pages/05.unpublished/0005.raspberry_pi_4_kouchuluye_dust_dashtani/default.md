---
title: رزبری پای ۴ کوچولوی دوست داشتنی
---

سال 2015 میلادی یک لب‌تاب با قیمت حدود 1300 دلار خریده بودم که تمام کارهایم را به‌وسیلهٔ آن انجام می‌دادم. این روند ادامه داشت تا چند ماه پیش (اواسط سال ۲۰۲۱ میلادی) یک تصمیم بزرگ گرفتم و آن خرید یک برد رزبری پای ۴ بود.

رزبری پای چیست؟

یک برد کوچک به اندازه ۴ انگشت دست یک انسان بالغ که نقش یک رایانه را بازی می‌کند. تنها چیزی که کم دارد یک هارد یا کارت حافظه به عنوان فضای ذخیره سازی، موس، کیبورد، آداپتور برق و یک مانیتور است. اگر چه از رزبری پای برای مقاصد گونه‌گون بهره می‌برند، اما هدف من از تهیهٔ آن، جایگزینی برای لب‌تاب‌ام بود. یک رایانه خانگی: تماشای ویدیو، گوش دادن به پادکست، جست و جو در اینترنت، تایپ، مطالعه کتاب و گاهی اوقات هم شاید بازی‌های خیلی ساده.

تا دیر نشده برایتان بگویم که بنیاد رزبری سال‌هاست که فعالیت خود را آغاز کرده و از این کامپیوترهای کوچولو تولید می‌کند. بردهای قبلی به لحاظ قدرت نسبت به نسل فعلی بسیار ضعیف‌تر بودند و اگرچه برای مصارف گوناگون به کار می‌آمدند اما به عنوان یک رایانه خانگی کمی کند عمل می‌کردند. پس خوب حواستان را جمع کنید که کدام مدل از رزبری پای را می‌خرید. جدیدترین مدل رزبری پای را تهیه کنید که در هنگام نوشتن این یادداشت 4B است. نکته دیگر اینکه رزبری پای 4B با رم‌های 1 و 2 و 4 و 8 گیگابایت عرضه می‌گردد. من مدل 4GB را خریدم. فکر می‌کنم برای امور روزمره نیازی به 8GB نباشد. هم‌چنین طمع نکنید و برای قیمت کمتر نسخه‌های با رم‌های کمتر را نخرید. نسخه‌های با رم‌های کمتر اگر چه برای بعضی مصارف کافی هستند اما به نظر می‌رسد همان 4GB بهترین انتخاب برای امور روزمرهٔ باشد.

اگر یک لب‌تاب داشتم چرا رزبری پای خریدم؟

دو دلیل اصلی برای این کار داشتم:

نخست آنکه اگر کسی از قیمت‌های بالای انواع رایانه شکایتی داشت، بتوانم این رزبری را با قیمت کمتر از 100 دلار به او پیشنهاد بدهم. چرا که اگر خود از وسیله‌ای 1300 دلاری استفاده می‌کردم، هیچ گاه پیشنهاد استفاده از این وسیلهٔ ارزان قیمت توسط من از سوی دیگران مقبول واقع نمی‌شد.

دو دیگر اینکه رزبری پای ۴ به هر اندازه که رویایی و دوست داشتنی باشد، اما باید اعتراف کنم که توانایی انجام هر آنچه که یک لب‌تاب 1300 دلاری انجام می‌دهد را ندارد. پس چه بهتر که با هزینه‌ای اندک، آن لب‌تاب را برای آینده ذخیره کنم تا شاید زمانی دیگر به کار آید.

پس دست به کار شدم. یک مانیتور 19 اینچی سامسونگ از سالها پیش در خانه بود که استفاده‌ای نداشت و همین در کاهش هزینه‌های راه‌اندازی بسیار مؤثر واقع شد. یک موس هم از قبل داشتم. باقی لوازمی که برای راه‌اندازی رزبری پای خریدم را می‌توانید در لیست زیر مشاهده کنید:

رزبری پای مدل 4B نسخه 4GB به قیمت 2,052,000 تومان
یک کیبورد تسکو به قیمت 160,000 تومان
کیس اورجینال به قیمت 138,000 تومان
سیستم خنک‌کننده اورجینال به قیمت 227,000 تومان
آداپتور اورجینال به قیمت 373,500 تومان
مبدل میکرو اچ دی ام آی به اچ دی ام آی به قیمت 25,000 تومان
مبدل اچ دی ام آی به وی جی ای به قیمت 92,000 تومان
یک عدد کارت حافظه 32GB کیوکسیکا به قیمت 160,000 تومان
تمام قیمت‌ها مربوط به بهار سال 1400 هجری شمسی می باشد.

بیایید دربارهٔ خرید فن خنک کننده اورجینال با قیمت 227,000 تومان صحبت کنیم. واقعیت این است که رزبری برای کار کردن به هیچ سیستم خنک کننده‌ای ندارد. چرا؟ اگر چه رزبری در هنگام کار کردن گرمای زیادی تولید می‌کند، اما به طور هوشمندانه‌ای وقتی که گرما از حدی بالاتر برود، سعی می‌کند کمتر فعالیت کند تا دمای برد خیلی زیاد نشود و آسیبی به آن نرسد. اما این فعالیت کمتر به معنی کند شدن رایانهٔ شماست. پس اگر چه رزبری نیازی به خنک کننده ندارد، اما شما برای جلوگیری از کند شدن رایانه‌تان شاید نیاز داشته باشید که یک خنک کننده برای آن تهیه کنید. اما مشکل دیگر این است که سیستم فن خنک کننده اورجینال هنگامی که داخل کیس قرار می‌گیرد شروع می‌کند به سوت زدن و این یعنی فاجعه! من برای نجات از فاجعه تصمیم گرفتم تغییری در جایگاه فن و کیس ایجاد کنم که در هنگام عملیات یکی از پایه‌های فن را شکستم و با این اتفاق الان چند ماهی است که که بدون فن از رزبری استفاده می‌کنم. البته لازم به ذکر است که داخل پک خنک کننده اورجینال یک قطعه پلاستیکی به عنوان محل قرار گیری فن، یک فن و یک هیت سینک وجود داشت. اگر چه با شکستن قسمتی از فن، خود فن و آن قطعهٔ پلاستیکی دیگر کاربردی ندارد، اما هیت سینک هم‌چنان بر روی پردازنده قرار دارد و وظیفه‌ٔ انتقال بهتر گرما به بیرون را انجام می‌دهد. خوب است اشاره کنم که در این چند ماه استفاده بدون فن از رزبری پای، کند شدن محسوس و آزار دهنده‌ای مشاهده نکرده‌ام و عزمی هم برای خرید یک سیستم خنک کننده بهتر ندارم.

هم‌چنین در مورد خرید یک کیس باید بگویم اگرچه برای استفاده از رزبری پای نیازی به کیس وجود ندارد، اما پیشنهاد می‌کنم حتما یکی بخرید. رزبری پای بدون کیس همانند انسان بدون لباس است.

برای شروع کار نیاز است که برد را داخل کیس قرار دهید، کارت حافظه‌ای که خریده‌اید را در جایگاهش قرار دهید، موس و کیبورد و مانیتور را هم وصل کنید و در انتها آداپتور برق را به رزبری پای بزنید تا روشن شود. دقت کنید که رزبری پای هیچ دکمه‌ای برای خاموش و روشن شدن ندارد. با وصل شدن به برق روشن می‌شود. برای خاموش شدن هم مثل سایر کامپیوترها نیازی به دکمه ندارد و این کار به صورت نرم‌افزاری انجام می‌شود. فقط شما باید بعد از خاموش شدن زحمت بکشید و اتصال برق را قطع کنید تا در نوبت بعدی که تصمیم به روشن کردن آن گرفتید، با اتصال دوبارهٔ آداپتور برق به رزبری پای به هدف خود برسید!

خیلی عجله کردیم. یک رزبری پای با کارت حافظه خالی به هیچ کاری نمی‌آید. پس پیش از همهٔ این کارها باید سیستم عامل مورد علاقه‌تان را در کارت حافظه نصب کنید. برای این کار باید از یک رایانهٔ دیگر کمک بگیرید. من خودم یکی داشتم و خیلی سریع کارها انجام شد. اگر شما رایانهٔ دیگری ندارید می‌توانید از دوستان‌تان کمک بخواهید. چارهٔ دیگری نیست.

کدام ویندوز را می‌توان روی رزبری پای نصب کرد؟

اگر چه شاید بشود ویندوز را روی رزبری پای نصب کرد اما خبر خوش این است چیزهای خیلی بهتری برای نصب کردن روی رزبری پای وجود دارد. من در این چند ماه سیستم عامل‌های گونه‌گونی را روی رزبری پای امتحان کردم که متأسفانه بعضی از آنها پایدار نبوده و برای استفاده روزمره مناسب نبودند. با این حال دو تا از بهترین‌ سیستم عامل‌هایی که می‌توان روی رزبری پای از آنها استفاده کرد raspberry os و ubuntu است که هر دوی آنها عالی است و تمام نیازهای مرا مرتفع می‌کند.

یک خبر بد! اگرچه رزبری پای کالای ارزان قیمتی محسوب می‌شود اما در کشور ایران بسیار گران‌تر از آنچه که باید، فروخته می‌شود. با این حال اگر یک مانیتور در خانه دارید و یا می‌خواهید از تلویزیون خانه به عنوان مانیتور استفاده کنید، هنوز رزبری پای انتخاب مناسبی محسوب می‌شود. احتمالاً برای خریدن یک کیس معمولی نیاز است که هزینهٔ خیلی بیشتری انجام دهید.

رزبری پای یا یک گوشی هوشمند؟

من رزبری پای را ترجیح دادم اما اگر شما بیشتر زمانتان را خارج از خانه می‌گذارنید، کمتر تایپ می‌کنید، کتاب‌های pdf مطالعه نمی‌کنید و حس می‌کنید صفحه نمایش ۶ اینچی برایتان کافی است شاید واقعاً بهتر باشد که به جای راه اندازی رزبری پای، یک گوشی هوشمند بخرید. راستش با این کار دردسر کمتری را هم متحمل خواهید شدید!

آیا از خرید خود راضی هستم؟

بله! این کوچولوی دوست داشتنی آن چنان خوب است که آخرین دفعه‌ای که از لب‌تاب قبلی‌ام استفاده کردم را به خاطر ندارم. در این مدت همهٔ کارهایم را به راحتی به‌وسیلهٔ این کوچولو انجام داده‌ام و هیچ کمبودی را حس نکردم.

یکی دیگر از محاسن دیگر رزبری پای نسبت به کیس‌های معمولی مصرف بهینه برق است. آداپتور رزبری پای دارای حداکثر توان مصرفی ۱۵ وات است و این رقم نسبت به مصرف چند صد واتی رایانه‌های معمولی بسیار بهینه است. به ویژه برای من که تقریباً در تمام طول روز رایانه‌ام را روشن نگاه می‌دارم.