---
title: دل کندن
---

چه سخت است دل کندن از آنچه که بهترین بهانه‌ است برای زندگی.

اما چاره‌ چیست؟ همیشه گاهی باید همان‌ها که دوستشان داریم را به خدا بسپاریم تا بیش از پیش وابستهٔ‌شان نشویم و پایمان را به این دنیا بند نکنند. چه حال عجیبی است لحظهٔ وداع. طعمی از تلخی آمیخته به شیرینی که هیچ کجای دیگر یافت نمی‌شود.

و وداعی دیگر؛ این بار اما بدون خداحافظی، بدون اطلاع و حتی بدون برنامه‌ریزی.

ظهر که عزم انبار کردم هیچ در خاطرم نمی‌گذشت که امروز روز پایانی فصل اول باشد.

همه چیز خوب بود. بچه‌ها مثل همیشه گرم و صمیمی بودند.

چند ماه بیشتر از اولین حضورم در خیریه نمی‌گذشت. همه چیز خوب بود جز آنکه بنا بر آن نبود که خیریه بشود بهترین بهانه‌ام برای زندگی. رسالتی دیگر داشتم و در این بین پایم به خیریه باز شد. جایی که در این همین مدت کوتاه منبعی بود پر از خیر و برکت، اتفاقات خوب و دوست داشتنی، دوستان جدید و ... .

سخت است اما چاره‌ای نیست. امروز باید پایان فصل اول باشد. راه ارتباطی من با خیریه به طور معمول پیام‌رسان تلگرام است. و این پل باید شکسته شود. حذف حساب کاربری مطمئن‌ترین روشی است که به ذهن می‌رسد. اما دلم نمی‌آید. احساساتم اجازه نمی‌دهند که خاطراتم را با یک کلیک نابود کنم. کاری که پیش‌تر هم موفق به انجام آن نشده‌بودم. و در عوضش آنقدر وارد تلگرام نشده‌بودم تا مرور زمان خودش خاطرات را محو کند.

این بار اما برای محکم‌کاری ابتدا از همه گروه‌ها خارج شدم تا بعد از خارج شدن از حساب کاربری‌ام هوس بازگشت به سرم نزند. و البته پیش از خارج شدن، امد حذف حساب کاربری در صورت عدم ورود را از شش ماه به یک سال تغییر دادم. نمی‌دانم عاقبت چه خواهد شد.

حالا کار تمام شده. نمی‌دانم کسی جای خالی‌ام را حس می‌کند و یا حتی اصلاً متوجه عدم حضور من می‌شود یا نه؟

در هر صورت هر کجا که هستند دلشان شاد و دمشان گرم. این تنها آرزوی عضو کوچک خانواده است برای خانواده‌اش.