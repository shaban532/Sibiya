---
title: ما سه نفر
---

وقتی بچه‌تر بودم تعداد زیادی کتاب داستان داشتم. مامان آنها را برایم می‌خواند و من عکس‌ها و نقاشی‌هایش را تماشا می‌کردم. بیشترشان را یا بابا و مامان  برایم گرفته بودند یا عمو عباس. چندتایی را هم بقیه برایم گرفته بودند. اما از وقتی به مدرسه رفتم، فقط کتاب مدرسه بود و بس. شاید از اول ابتدایی تا دیپلم جمعاً پنج کتاب غیر درسی جدید هم نگرفتم. مجلات رشد هم بود که هر ماه بهمان می‌دادند و معمولاً نمی‌خواندمشان. گاهی هم در کتابخانهٔ مدرسه عضو می‌شدم. در طول سال چند کتابی را به امانت می‌گرفتم. هیچ کدامشان را هم کامل نمی‌خواندم.

دو سه سالی بود که همهٔ زندگی‌ام به المپیاد گره خورده بود. حالا که تمام شد باید برای کنکور سال آینده آماده شوم. انگیزهٔ کافی برای این آمادگی را ندارم. کاش می‌شد کنار کشید و دنبالهٔ کار دیگری را  گرفت؛ اما نمی‌شود!
به هر دری می ‌زنم تا این رویه را تغییر بدهم. تحمل این شرایط برایم سخت است.

فرار از مدرسه  نام کتابی است که در کتاب ادبیات فارسی این سال تحصیلی با آن آشنا شدیم. کتاب دربارهٔ زندگی ابوحامد غزالی است. آیا واقعاً از مدرسه فرار کرده؟! نمی دانم! اما شاید با فرار از مدرسه هم بتوان موفق بود. 

می‌روم میدان انقلاب و کتاب را از فروشگاه امیرکبیر می‌خرم. این اولین مرتبه است که کتابی خارج از فضای مدرسه-المپیاد-کامپیوتر می‌خرم. 